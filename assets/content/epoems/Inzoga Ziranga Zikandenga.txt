title: Inzoga ziranga zikandenga
author: Déo Mazina

Inzozi ziranga zikanzonga
Zanibyayemo inzigo ndende
Zikaba zimbuza no kugoheka.
Nabuze umuhannyi wahanura
Akandangira uko nzitsirika
Cyangwa ukuntu nazitsinda
Dore ko zanga zikaba imvaho.
Inzira y'ishoka ibaye inzitane!

Izahoze zotana zidakomanya
Ubu zatewemo n'amatage
Zirata izindi kuri gahunda
Zikazitera gutatana
Zikazitesha inzira y'ishoka
Izirusha izindi kugira umwaga
Ziraziheza kuri gakondo
Zizikumirira ku gahinga
Zikazitoza guhera ishyanga
Ngo amariba yazo ntazihaza
Kandi yuzuye akanasesa!
Ngo aho kuzireka nazo zishoke
Zinayasangire uko bikwiye
Zahabambye ngo ntibishoboka
Nibiba ngombwa zirayasenya!
Zirata ibicaniro biracika
No ku gicumbi ziraca ibintu.
Zirakubangana zica hirya
Zicura impuha zirimo impuruza
Zijya umugambi wo guca ibintu
Ngo aho bukera ni ugutsemba.
Izidakurikiye uwo mugambi,
Zo ziraterwa kwa kajwiga
Zikanacumitwa amacumu atyaye
Zanatanzwe ngo nizibambwe
Niba zitengushye iyo gahunda.
Nyamara kandi jye nkabikenga
Igihe zikuwemo Nyirimanzi
Ahabwa uburozi aho kumukeza
Akanagwa ishyanga inyuma y'ishyamba
Ibijya gucika bica amarenga!
Inzozi narose ziragatsindwa!


Inzozi narose ziramhanda
Kuzirotora bikantonda
Nkunva navuza iya Bahanda.
Ndasaba cyane ngo bibe impuha
Ariko bikanga bikaba imvaho.
Ndabona akaga karuta akandi
Imisozi imhunga n'abayituye
Imhumu zanga zikaba nyinshi.
Ibyari imhundu bikaba induru
Icyo mfashe cyose kikaba iyanga
Mbura aho nâga nkamanjirwa
Nkanga nkabona isi iramhunga.
Ndarora hirya nkarora hino
Nkabura n'umwe wantabara.
Amaganya asumbye ijabo n'ijambo!


Ndabura ibyange nkabura ibyambo
Ihanga nsanze ngirango ntuze
Kuko ndikekaho kuba ihirwe
Abishi bange nkahabasanga
Ubwo bidatinze bakansonga.
Inzozi narose zo ntizisanzwe!

Ndabona umuliro waka hose
Imhande zose ari mu nyenga
Naho ubuturo ari umuyonga.
Ndabona batwika amazu y'abantu
Niy'Imana ntibayitinya
Bayihinduye iya shitani.
Ndabona amaraso atemba cyane
Asa n'umugezi uhurura cyane
Ngaca i kibungo ngo ntayareba
Aho ngeze hose nkayahasanga.
Ndabona umwijima ucura inkombe
Nawo umupanga wo ucura inkumbi
N'imiborogo izana inkubara
Inkuru mbi ikwira kw'isi hose.
Ndabona abange batatana
Babatarambanya nk'inyamaswa
Bata ibibondo babibacuza.
Ndabona inkongoro zo na kagoma,
Imhehe zose zo na bihehe
Bihekurana ibyishimo
Bikora umwuga wo gukubura
Intumbi nyinshi ziri ku misozi.
Ndabona inkota imwe y'ikigembe
Imena amaraso yiyongeranya
Maze amasasu nayo agasonga.
Amagerenade yo na rokete
Uwo bayateye ngo aba ari boss
Kuko bihuta guhutaza
Ntabatere rwaserera
Ntabatakire abatesha igihe.
Ya mafuni ntagihinga
Imilima cyangwe se n'ibisambu
Asigaye ahinga imitwe y'abantu.
Ndabona ubuhiri bunembera
Ababukoresha batembera
Bivuga ibigwi bidegembya
Baseka cyane banaririmba
Ko nta mpongano y'umwanzi!
Umwanzi ninde se mumbwire?
N'uyu wicwa atitabara?
Cyangwa uwica abatamurwanya?
Imitwe iracibwa baca amarenga
Bacacana baca i kibungo
Ngo ubitinya cyangwa ubyanze
Ni ikigwali ntazi umurimo.
Bagaca hirya bagaca hino
Bakamucira kuba igicibwa
Byanarimba bakamucuza
Byanacambwa nawe ubwe akicwa
Abiwe bose bakabatsemba
Ngo babahora ko ari ibyitso.
Imitwe iracibwa ntakimwaro
Maze abahanga mu byo kuvura
Bakigisha uburyo bwo kwica,
Ngo nibidakunda guhamya ikico
Uboneza neza Nyiramivumbi
N'udapfuye azaba ikimara.
Amaguru agenda barayacoca
Asumba ayandi akaringanizwa
Bayaca mw'ibice ngo aringanire
N'aya rubanda rugufi rwose,
Ngo kuba muremure ni icyaha.
Naho amazuru asumba ayandi
Ngo kuba asongoye birasebetse
N'umuti wayo n'ukuwo kuyaca.
Impinja zose barazisekura,
Nk'ubufu cyangwa se nk'ubunyobwa
Iyo zidahonzwe se no kumabuye
Cyangwa zihabwe abazibyaye
Ngo bazîhondere babareba
Ibyo nibabyanga nabo bahondwe.
Ku ma sitade ho birarenze!
Ibyari futu ubu n'ibindi
Umutwe w'umutoza niwo mupira
Maze abo basangiye iso n'isura
Nibo bategekwa kuwukiniraho.
Ibyo kuviyora byo ni nka yambu
Cyane cyane abafite impanvu
Umugera ubagejeje ahagera umwanzi.
Hanateye ubu n'umudeli
Uwo baviyoye bamuhaze
Ntibanareba uburyo yashegeshwe
Cyangwa ubusembwa bamusigiye.
145. Aho kumusonga ngo anaruhuke
Bafata acide bakamushora
Inkota munda ikahaca inkora
Inkongi y'amaraso ntibakange.
Ibisuti munda ntibihatangwa
Bimwe bihinguka mu gatuza
Bakamutwara nk'iyumuhigo.
Ngo kwica benshi si ugucumura
Iyo byatanzwe muri gahunda
Byateguwe n'imbaga nyinshi
Maze na radio ikabishima.
Ngo ubica hirya bamuce i Rwanda
Iyo mbaga ntawuzayifunga
No mu rubanza ntizatsindwa
Kuko amahanga azahabamba.
Ni biba no kwicwa ntitinyukwa,
Kubera ubwinshi bw'ababishinjwa
Ngo babishatse banasubira
Nk'aho ubwinshi busiba icyaha
Cyangwa yenda bo bava amazi.
Ese ejo none byaba imvaho?
Ko mbona byaba bifite imvano?
Nti byaba akumiro nk'amavunja?
Inka ya Nkoronko gira inkomoko!
Dushire se imhumu n'imhungenge Ngo ubutabera twabubonye?

Uruzacirirwa mu gacaca
Sinzi niba ruzashoboka
Kuko rucibwa bacishiriza
Banaca hirya y'ukuri nyako
Ngo ejo rutenderi itabacika
Ibyo kwiyunga bikabagora
Uwaruciye niwe rureba
Abakamushinje barabiceceka
Nawe uwarusimbutse wariraye
Ahitamo kuruca akicecekera,
Akarumira bunguri atanakanje
Ngo bitamucikana ari incike
Dore ko benshi bahaguye
Cyangwa basigaye ari inkeho.
Ishyano riguye ntirihanurwa,
N'abazavuka bakaribwirwa
Ntibazaryumva nk'uwariraye.
Iherezo ry'ibi jye sindizi,
Dore ko byanga bikaba ibindi
Kandi iminsi ari imitindi.
Izi nzozi ndose ziragatsindwa
Simbifurije kuzirota
Nange ubwange ziranzonga
Ntimuzirote nizice hirya
Ingoma bihumbi mutazirota
AHUBWO MWESE MUROTE IMANA.


Kimenyi, Bruxelles le 12/03/2005