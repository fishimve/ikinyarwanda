title: Ndwaye Sida
author: Habyalimana Bangambiki

Numvise inkuru y'incamugongo
Ibikoba birankuka
Amabere yikora ntonsa
Nshika umugongo.

Ndwaye Sida! Sida!
Iryavuzwe riratashye
Karabaye!
Birabe ibyuya ntibibe amaraso
Nguye mu kantu
Mbuze urwo mvuga
Ni ukuruca nkarumira.
Umuruho ntuhebeba
Hahebeba nyirawo
Ntawe muri yombi
Ntwawe intambike
Mbonye uko intama zambarwa
Ndasa n'ubwire bwije nabi
Inyibye umugono
Ndagatoye
Ingiriye ibya mfura mbi
Inkamiye mu kitoze
Inkamuriye umuravumba mu mazuru
Inyanitse ahanze uburo
Inseye itanzitse
Ingeretseho urusyo
Inywesheje amaganga
Inyogeyeho uburimiro
Ngwiriwe n'urugogwe
Mbonye urw'imbwa yaboneye kw'iriba
Ibintu bigeze iwa Ndabaga.
Ngeze ku kaburembe
Arimo gishigisha ntavura

Ariko barampanuye Ndanangira
Mbazirika ku katsi
Ntazi ko nihima
Nasukumaga amazi
Nkaba ibyatsi
Nkandika umunani
Nkabarizwa mu kabari
Ngataramana n'inkumi
Nkazinduka iya Rubika
Nkayirara ku ibaba
Nshaka iyo zahiye
Nkavuga aya ndongo

Barampanaga
Igiti gikoma iki!
Nkavunagurira ibiti mu matwi
Nkavunira agati mu ryinyo
Nkiraza i Nyanza
Nkigira uw'ejo
Nkigira nyoninyinshi
Nkumva bitandeba
Baca umugani ku manywa
Nkiyita biti bibisi
Bagata inyuma Yahuye.

Inzira ntibwira umugenzi
Umanika agati wicaye
Wajya kukamanura ugahaguruka
Koko umusore umuhana avayo
None amazi yarenze inkombe
Akarenze umunwa
karusha ihamagara
Ntuye ahaga
Ndaririra mu myotsi
Mpeze mu ngabo ya Sabyombyi
Ndi hagati y'amenyo nk'ururimi
Ndi hagati y'umupfu n'umupfumu
Singira shinge na rugero
Mbuze epfo na ruguru Inkenyeje rushorera
Insize iheruheru
Nimyije imoso.
Abanjye barampunga
Abo twasangiraga impamba
barampindutse
Baranyishisha nk'ubushita
N'abo nari nzi,nta gashweshwe
Nta mpuhwe bamfitiye
Barambyina ku mubyimba
Baranshunanira inzara
Barandeba bakandenza ingohe
Bakazunguza umutwe
Natutswe n'Imana
Ndaye ntaraye
Ndiriwe sindamutse
Ni ukubona bucya
Ndi mu mazi abira
Ndaza umutima iswa
Ndareba isi ikansiga
Nkifata micunda na minagwe
Ntawe unywera ho amazi
Bampaye akato
Ngo mfite agakoko
Ndabunza imitima
Ndatereka inzara n'umusatsi
Nkirya nkimara
Nkeza ayo mu gahanga
Nkaruha uwa Kavuna
Ngatuma imbwa kurahura
Nkibaza inkwi n'amazi
Ngacuranywa amazi n'isazi
Ndabunza inkondwe mu bakazana
Ndatega amashyi amashyiga
Ngeze ku buce
mu icuraburindi
Ndayacekwa
Ndiganya intaho
Ndisiga nkisanga
Ndashya ingohe
Ndacana intoki
Mpfanye agahiri n'agahindi
Nguzwe n'ishyamba
Ndarebera izuba munsi y'umusego
Nyoye ishingwe
Ndakamira mu kiva
Ndavomesha urutete
Ndatega zivamo
Ndatanaga ibishwi
Ndafata ayaguye
Ndahembera uwazimye
Nabaye umuzimu
Nsigaye ndi amagufwa
Ndahomera iyonkeje
Ndacuma ibyashiririye
Ndasera mu nda
Ibintu byandogeranye
Ndi mu icuraburindi
Ndi mu y'abagabo

Reka ninyare mu isunzu
Niyandayande
Nsange umupfumu
Nkubite ibipfukamiro hasi
Anyambarize Lyangombe
Ndebe ko
nakwirenza umunsi.


BANGAMBIKI,29/01/2001