title: Ndatabariza Abagore
author: Habyalimana Bangambiki

Urandeba ngo ayi
Ngo ndi umugore singoye
Ngo ndi ku ngoyi yawe
Ngo igihugu ni icy'abagabo
Ngo nta mugore ugira ijambo
Ngo uruvuze umugore ruvuga umuhoro

Urandeba ugacira
Ukicinya icyara ngo uri umugabo
Ngo Imana yakuremye neza
Ngo abagore ni ibigoryi
Ngo ndakagorama ibirenge

Urancurika ukancurukura
Ukancura bufuni na buhoro
Ukamviraho inda imwe
Ukanyubika ukangarika
Ukantuma epfo na ruguru
Si ubugore ni ubugaragu
Ni urujijo rw'ubuja

Nkubera isoko y'ibyishimo
Ukambera inkomoko y'ubwoba
Uratunguka nkikanga
Nkihindira bucece mu nzu

Nivugira nk'abandi
Uti 'umva kanwa kabi'
Ubwo ukamiza ishokoro
Nagira inkuru mbara
Ngo nimfunge urunwa rwanjye
Wavuga nkagusubiza
Uti"Umva iyo ngare"
Cyangwa ukandisha agashino ka mama
Nkagasangiza amabya ya data

Ndikandagira sinkome
Ngo ntahava nkomereka
Ukamvanamo iyo kotsa
Ukandangiriza iminsi
Ukampekesha amaboko
Ukanyereka iyo mwinikaga

N'iyo tugeze ku murere
Nturushya unandeba
Bitugu bitumva incyuro
Ujundika amatama nk'inturo
Ukitumberera mukirere

Iyo uteterejwe n'umusonga
Wicuma ugana aho ndi
Ukankina nk'umupira
Icyuya cyakurenga
Ukarengera muri douche
Utitaye ku wo mubanye

Ubwiza bwanjye urabwonona
Ukampindura ingegera
Warampawe ndi ingenzi
Ukangenza uko ushaka
Wamara kumpaga
Ukampahiraho abandi
Ukanyita amazina
Ngo ndi igifuka
Ngo nsa n'umwavu
Ngo singira isura
Ngo sinzi gusasa
Ngo abagore baragwira
Ngo ni wowe wakanyemeye
Ukanyita kasha
Ukankenyeza rushorera
Ukampambiriza ngataha
Nkagenda nikoreye amaboko
Mboroga inzira yose
Ntagira shinge na rugero

Rwose mugabo wanjye
Wamenye neza yuko
Nanjye ndi umuntu nkawe
Twaragijwe iyi si twese
Ngo tubane dusabane


BANGAMBIKI,29/01/2001
