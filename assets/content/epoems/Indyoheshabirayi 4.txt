title: Indyoheshabirayi - Umuvugo 4
author: Alegisi Kagame
 
Urugendo rw'iyo Ngurube, kuva i Butare kugera i Nyanza: ibambira umuhanda, modoka zibura inzira.
 
Ingurube iryohera mu misango, 
Iya rwisumbura ku ntama, 
Nkunda impogazi y'imihore, 
Iya rusukirwa n'abo mu nzu. 
Isonera amenyo y'abayishiha
 
Ikarusha isake gushya mahwane 
Igira imihore rutagugumba, 
Igera no mu nda igahwekera: 
N'uwayiriye agaheza utubavu, 
Ntagugarirwe yabera.
 
Umunsi Padiri uwo ayitanga, 
Yaje u Bwanamukari ihaze, 
Ihaga amabondo iziba imihanda 
Mashuba zose zirahagarara,
N'abadereva baracemererwa;
 
Baravunura bajya i Buzungu 
Kubasiganuza inzira yindi, 
Kuko iyabo ifunze neza; 
Ingurube yuje no mu miserege, 
Bakaba batageza kuyikikira
 
Ngo iruhande babone umwanya. 
Arabibasubiza uwo mu rukiko 
Ati: "Reka mwihimana se na mwe! 
Nta mihanda ibiri naharuje! 
Mpimbe uwundi se mu kirere
 
Ari ukugirango mbone aho ndara? 
Nk'icyo kintu se nkigire nte? 
Nta bwo muzi ibirori byacu? 
Cyatumirijwe kubyizihiza 
Na njye nzagenda ejobundi
 
Negutangwa aho bagiketa. 
Nimugikurikire mwitonze 
Mwige intambwe nk'iz'abantu 
Aho kizishinguye muhaze, 
Kugeza aho kiribuze kurara
 
Ubwo kiraseduka mu muhanda 
Muhutere mujye iyo mwenda! 
Na mwe mwigira ako gahinda 
Kirabagora iby'uyu munsi
Nta we uzongera kugitunga:
 
Icyo ni icyaduka kidahoraho!" 
Ingurube igomagira umuhanda, 
Iwuca ibitengu henshi cyane, 
Ari n'ikizuru ari n'ibibari: 
Intambwe zayo ziranihurana,
 
Isi kiziteye iratengerana, 
I Nyanza bumvise imirindi, 
Induru nyinshi zirasahaha! 
Icyo bikanze kikaba imvaho, 
Icyo baketse ari ibihuha:
 
Bo bikanze igishitsi cy'isi, 
Naho iyo ngurube ari yo ibiteye. 
Byanze guhita bararikenga: 
Babanga amatwi barahuririza, 
Babazanya indi mpamvu ibiteye.
 
Intumwa zikwira aharengereye 
Barayirabukwa iri mu muhanda. 
Bajya guhumuriza amashuri, 
Ngo: "Nimukomeze kwiga inyuguti, 
Mwegukuka umutima bundi,
 
Kuko impamvu itumye bicika, 
Ari imashini yo mu Burayi 
Igeze i Buhimba iva ku Ngunda." 
Ukwo cyegera barashishora, 
Ya mashini ibamo igisimba.
 
Bamwe ngo: "Ni inzovu twabwiwe!" 
Abandi ngo: "Reka mwitubeshya! 
Inzovu zisanzwe ukwo tuzibwirwa 
N'ubwo nyine tutazibonye 
Nk'enye zaguranywa iriya!"

Babona umuntu uturutse urw'iyo 
Bamushiganuje arababwira, 
Ati: "Ni ingurube nk'izi muzi! 
Ihanitse urwego ijya mu ibondo
Izibye umuhanda murabiruzi.
 
Ababona nabi iri bubagereho! 
Ibyo biyikurikiye by'ibiyumbu, 
Si ibibwana mutabikeka! 
Ni amamodoka yabuze akayira: 
Zayigaragariye bugisesa;
 
Ubu zirahindisha amahoni 
Nyamara y'ubusa, nta cyo yumva! 
Na njye kuyicaho ubu mureba 
Ni uko ninyuriye iruhande,
Nca mu bisambu no mu ntusi,
 
Ndagota neza ngaruka hino, 
Nza mu muhanda ndikomereza.
Abayirebye bacyitonze 
Bahoze bagarura ab'impunzi
Ngo: "Nimugarukire aho muhinge
 
Si igisimba ga ba nyabusa! 
Ni ya yindi yo ku rurembo 
Abanyagikari bahezereza 
Bayitekanye n'utunono,
Ngo ari yo "Indyohesha-birayi."


Indyohesha-birayi.