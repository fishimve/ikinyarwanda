title: Insina zateye amahane
author: 

Nsobanuze abampatse
Impaka z'uru rutoki rwanjye:
Rurantota bukira (ntaruhingiye)
Rugahinduka umushike!

Yarambajije imwe NKATI,
Iti "mbega ko utembagaje umwaka utampingiye,
Nka kera na bagenzi bawe?"

Nti "Mugenzi wanjye ntazi guhinga,
Ari mu ruganda, aravuguta imivuba,
Aracura ibyuma bya rubanda!
Wa rutoki we wizimura:
Irarire twabaye bake!

Yarantonganije imwe NTUNTU,
Iti "mbese ko wirengeje umwaka utambagariye,
Noneho wungutse kindi ki?

Nti "niyunguye inka, ni eshanu;
Zirimo imwe ikwiye umuhange,
Ihogaje ubw'ishashi,
Ishigaje atanu ikagorora!"

Iti "ese ntuzi ko ari jye wakubereye ikiramiro,
Nkagushyikiriza izo nshyame,
Muryamo yateye nkagutesha umuheha?"

Rwuriranyaho rwose rurambaza,
Ruti "mbese uru rwiri rw'uruhitirane ,
Ko rusobetse intuntu rugafatira intokatoke,
Harya iyo nyota uzayishira gihe ki?"

Rukandaza mu nzozi,
Nta n'inzoga yarwo mperuka!
Iyo urwagwa rudateretse,
Inyota iransibasiba.

Ese wa rutoki we ko ntahinga simpingirwe,
Kandi nkaba narabyaye abana mpereza ikibira,
Uragira ngo nguhingire gihe ki?
Urampora ubukene, igendere
Wisangiye Ruyundo
Ni we wahawe ingabo zihinga!

Nyamara sinaruhaze nduhora ko rumburanya;
Ndugerageza ku itema no ku isekera,
Ruranga rurantukurana!
Ruragenda nsigarana izirusumbya urugero:

Iyo yannye yengerwa urugo,
Ndetse igasagura intango!
Ntirushya abayihingira,
Ni yo yirundamo imitumba,
Ukayihorera ikagumya ikana!

Ngo ntitunze urugo irabizi,
Rutunzwe na nyirarwo warwubatse,
We na Nyirarwozibyanzi twita babiri!