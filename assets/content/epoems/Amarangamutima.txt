title: Amarangamutima
author: Kimenyi Alexandre

Dore re
Reka da
Yego ko
Umva ga nawe
Shorishori girigiri
Harya ngo nyirankabari
Koko inkoni y'umwana ishira dondidondi
Kandi na sakwe sakwe igasenya urugo
Icyo gihe hari amahuhwezi
Akayaga kakaza ngo hwa
N'ubwo ibintu bitari shyashya
Mu mazu menshi ibigage mu bibindi byarasamiraga ngo pfupfu
Ku mashyiga ibishyimbo mu nkono ngo togotogo
Umuriro ubicaniriye ugurumana ngo guruguru
Byabirira ku bishirira biti pyi

Ibihu biza agataraganya ngo pwa
N'ijoro ryituraho ngo ba
Abantu bose baritsamura ngo tse
Hanyuma bose ngo ce
Ikiyaga cyinshi kirahuha ngo hu
Amashami y'ibiti abyina sambwe
Amashara mu rutoke ngo jagajaga
Imivumu n'imiyenzi ngo kakakaka
Inkuba mu bicu zirakubita imirabyo iti pforo
Imirindi y'imvura iti riririri
Itangira kunnyagannyaga
Ikomeza kugwa donyidonyi
Erega ibintu biba biradogereye.

Intare ziratontoma
Imbwa zirakankama
Impyisi zirahuma
Isake iti gugugugu
Inkoko ziti kokokoko
Inuma mu biti ziraguguza ngo gugu
Ibikeri mu bishanga biragonga ngo go
Amajeri mu matwi ngo jwi
Ibihunyira biti huhu
Nyirabazana iti aaa
Imisambi ngo huhamo
Inka ngo mbu
Intama ngo ma
Ihene ngo me
Injangwe ngo nyawu
Inzuki zisohoka mu mizinga ngo cukucuku
Utunyoni mu biti n'imbeba mu myobo ngo jwi
Isazi ziraduhira ngo du

Muri iryo joro diridiri
Hirya no hino twumva induru ngo geregere
Inzogera ngo de
Ingoma ngo gigigigi
Amasasu ngo papapapa
Urusaku hose ngo ryogoryogo.

Twumva imirundi ngo diridiri
Turururu! turururu! turururu!
Abandi nabo babibonye ngo pyo
Kibuno mpa amaguru! kibuno mpa amaguru!
Amapikipiki y'abapolisi ngo tukutuku
Baza bugubugu
Bose birukanka jugujugu
Bamwe bitura hasi ngo pi
Basiganwa gusahura.

Ibibindi n'ibimuga mu nzu ngo bomboribombori
N'ibintu byinshi birabomborekana
Ibindi byakwitura ku bindi ngo koco
Amasahani yiyesa hasi ngo prararara
Ibitabo barabica ngo tatatata
Ibiceri mu masanduku ngo jegerijegeri
Ibiguye hasi ngo pararara
Naho mu bibindi ngo dumburi
Umutsima ku masahani ngo mati
Ibiryo babitera kono
Bahekenye ibijumba ngo muguci
Nk'inyana zonka ngo nugunugu
Cyangwa ihene zirya ibitovu ngo cugucicuguci
Cyangwa imbwa zinywa amazi ngo jaburijaburi
Babirya bugubugu
Maze babimira bunguri
Aho kunywa umutobe hama
Banywa amata jereri
Babyirohamo gutugutu
Mu muhogo ngo guruguru
Amanutse mu mara ngo jorojoro
No mu kibuno ngo bwi
Abana babyumvise ngo cwe

Icyo kigabo cy'igipfu tiriri
Kitagira uburere na mba
Kirirwa gishinze daga
Cy'umubiri w'igikara tsiritsiri
N'amenyo yera de
Ariko y'ishinya tukutuku
W'igitima hubu
Kikaba nk'igisaza dindiri
N'umutindi ntyontyo
Hamwe n'ikigabo cy'igicucu debedebe
Cy'amaso ntunu
N'icyana cy'ikijibwe mbu
Kivuga dumbudumbu
Kinuka cucu
Cyahindutse cushu
N'ibiragi bigira ngo gogagoga
Gitera abantu sentiri
Kiba kirarikoze pe.

Ibigore binnyatannyata
Ibibuno bigira ngo nnyati
Ingutiya ngo bugutibuguti
Aho byitumye ngo shwararara
Bishumura imbwa ngo hehehe
Ibyo zikubise ngo bwe
Zigakomeza kubwejagura
Abasaza babashorera shishi itabona
Muri iyo mbeho bagenda shishishi
Inshyi mu misaya ngo pa
Iminyafu mu mugongo ngo nyatu
Bakabakurura amatwi ngo noto
Inkoni mu bitugu ngo vutu
Abandi babagwa gitumo no mu muhogo ngo gwi
Impinja bazasa n'imipanga ngo pa
Ibyo bibondo babihonda n'ibibando ngo po
Ibyo mu nda ngo hubu
Amaraso aramisha ngo dudududu
Amarira y'utwo twana atangira gutemba shyashyari
Amacumu yabacamo ngo pfumu
Abo bagome bashya mushyotori
Maze si ibyishimo ngo hihihihi
Babarimbuye amashyi ngo kacikaci.