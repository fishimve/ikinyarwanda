title: Abatatu badatana
author:

Abatatu Badatana I

Imbadukanabambasi,
Uw' imbaraga n' imbabazi byagaragiye kare,
Ndavuga Mbandiwimfura nyirimpunga wanogeye imfura.
Uwo ni Nzamuye na Nzirubwiko
Akaba n' inkuba yikunze aho rukomeye
Yerekeje i kantarange, ahambariye ikamba atabarukana ishema
Ashinga ibirindiro by' impuguke
Aberako n' ikubitiro ry' abashize ubujiji,
Abanza kuba umutegekwa
Ngo azabone kuba umutegetsi unyuze Muterabugingo.

Ngiyo Ingorabahizi yagobotse Nyundo
Izakuberako n' inyamamare yanyuze Rurema.
U Bugoyi yabukubise ingabo mu bitugu butunganira Rugira
Muzabaze Rugerero na Rumbati.
Ruti rutikanga imitari
Nta mitima atateye inkunga;
Rutikanga imisakura nta mize atasamagaye;
Ntsinzi y' ubujiji yabuboneye imihamuro,
Imihana ya Kanama irunamuka;

Haje ibyubi ibyomoro abibona mu museso,
Abihagaze mu rwasa urw’ intwari rurarema,
Nsanga ari igisagara cy' umugaba uziri kw' isonga.
Inkatariza gutabara ashinze imigeri mu Nyakibanda
Ahabera icyariho cy' ubukaka;

Haje ibizira ntiyazuyaza abyamagirira mu maguru mashya
Inshyame azishyigikirana ubugabo n' ubugwaneza;
Nateke ijabiro ry' ibi birori
Byabaye igisagara bigasagamba mu mpundu
Bigasanganirwa n' ab' i Butagabanya ho na Muremure,
Bigasabagiza ibirezi byo mu Kayanza;
Nziranziza, nti : urakaramba mu mirimo ihamye,
Ugire n' imimaro Imana igutezeho.



Abatatu Badatana II

KANGABO ni kamara n' umumararungu;
Uwo ni umuhire Imana yahunze ingabire y' ubugwaneza,
Nta n' ubunebwe yigeze mu minwe;
Yabaye n' inzirabwoba,
Kurya ari uwo mu bwoko bw' intwari;

Aho yabereye umwungeri yabaye n' umwungurarwuri
N' indahinyuka mu bambari ba Rurema;
Yarakwese akurikira Uwiteka,
Ntiyaba igitenzi mu batabazi,
Ni umutanguha wa Rugwiza

Rwisesurira mu nseko isusurutsa
Ni isobe ry' imisango
Rwikunda aho zesa
Ni inkuba y' amarere,
Ni marembo y' indushyi;

Imaramwaga ya mwambarira tabaro
Ntahana abahungu ku rugamba,
Ni ibambe ry' imburarugero,
Rugira yamugize rwangombwa mu ngoro za Nyundo.

Arakaramba mu mirimo ihamye,
Agire imihamuro y' amahano
N' imimaro Imana imutezeho.



Abatatu Badatana III

MATIYASI ni umudasongerwa ari ku isonga.
Mumuhe agasogongero k' ubutwari;
Mumuhaye impundu, mumuvugirize induba
N' iwabo i Nduga bazururutse,
Bazigeze i Rukaza iwa Rukaburambuga se wamubyaye.

Ntiyikore amabere ya Nyirabaziga,
Yonkeje uwabaye umugabo
Aba n' umugaba utagira igicuro cyo guhunga.
Umuhungu utihunza urugamba yabaye umurengezi
Ntaho atabaye imanzi n' imazi.

Uwo abato basizanira gusingiza,
Nsinzi y' ubugoryi urubyiruko rwigombye
Ni rugomwa muri uru Rwanda,
Ni Rwambarirashyaka
Nta shyanga ritamwumviye ibigwi.

Umurerabana n' umurengerangoma wa Rugira,
Ayibyarira abagaba ayibyirurira abagabo.
Mu magume yabaye Ngoboka,
Mu mashuri yabaye umushirakinyoma, yigisha ashishikaye;
Ngiyo inshuti y' ingaragu n' abasore,
Yabarasaniye ubutazabashira
Kuko mu mashiraniro yabaye umutishumba,
Mu mage aba rwego rw' lseminari.

Musengatabaro Abasenyeri basanze ari umusaserdoti ushize ubute
Bamushinga uburezi bw' imena,
Yarengeye benshi Murego wa Matabura
Nta butindi yigeze mu nda.

Bwanzabuke na Bwuhiro bw' umurava,
Umurasanyi w' ishema wa rushenguzamisakura
Ni isarabwe ryemeye ishyaka.
Intarindwa ya ruhigira kurinda,
Ni iraba ryamamaye i Nduga na Nyundo.

Ni indakemwa yo muz' iruguru badaharamba,
Ni Ruhanga rwisesuye urugwiro.
Umwungeri wa Mwungurangoma,
Nyubahiro ya Nyemazi,
Ni ingezi yanyuze Rurema
Ni inyenyeri yayoboye inzira y' ljuru,

Nta njiji atavanye mu ijuri
N' i Jabiro baramuririmba.
Ni imbonera yabonetse rukirema;
Ni urukerereza mu barezi.
Ni nzobe ikeye na Rukeramihigo,
Ni uruhehemure rw' umurimbo.

Ni inkuba itabaye inkuku
N' i Kabgayi bamwogeza mu bitaramo.
Intigunga yanze kuba ingungizi
Nta nganizi imuhagarara mu ruhando.
Ruhashyanduru ya ruharirwa mihigo,
Ni Intayegayezwa itagira intarizi,

Ni intango itagira inteteri,
Ni integuza y' ijuru ryera.
Ruharabugingo wagaruye amahanga yamweguriye ibihumbi
Amahunda n' ingabire zigaba ingabo;
Akicurira guhashya Rusenzi yitwa Ruserukanankubiri
Akaba inkumburwa ya Nyirigira.

Ubwo kandi ni Ingeruzabahizi y' impambara
Yibasira abahanzi bagahara izabo.
Iyo yikoranye umukore aba inkeke y' ababisha;
Umutambya akawushinga mo inkokora,
Akwuhira imitimba ari uwa Matabura ya Burega.

Uko bacumuye akabacisha mu mariba
Y‘ inema zeza ya Ruzezwabugingo,
Akabazimanira Rwinkesha wababereye inshuti n' ifunguro.
Nguwo umugaba wabaye umwogezangoma ya Ngomiganje.
Ikinani kibereye Kristu
No mu rukerera yibera icyegera cya Rurema.

Ruhakabose yamugize umuhumuza n' umuzahuzi.
Ahoga bene Gahangara banga ikiyaga.
Amabanga bakayahamba mu nda
Uwo muhango bakawuhorana ukabizihira.
Ni Umuzigamajambo wabihawe na Bwenge bwa Rugira.
Ntiyigeze kuba Gashyika
Ni Gahizi ka Murarizi wamuraze kuba imena mu Marangara.

Manamunda, mwungeri ungana Mugarura,
Uri Muganwa baririmba.
Tetero ry' abato uri shengero ry' urubyiruko,
Urakabyukurukana ihumure mu mirimo,
Uhore uri imaragahinda mu ndatwa za Rurerna,
Ugire imihamuro y' amahano uharanire kuba ingenzi.