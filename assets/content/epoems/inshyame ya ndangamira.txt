title: Inshyame ya Ndangamira
author: 

Inka yabujije urugo kuhava,
Ntiyazindukira guhera
Zigeze mu ikumbagara!
Ibonye ziyaka umubiri,
Iragumya irazitaza,

Irakomeza irazitarika:
Ntiyasohoza imbavu hasi!
Imana irayisanganira,
Irongera iyirema umutima!
Nimuhumure umutuzo,

Yagwiriye imbiribiri:
Umenya n' imbyiro ari nkeya!
Arabahetse Rwabugiri,
Mu Gisaka cya Ndahiro!
Arabahetse Rutarindwa,

Nyiringoma y'insindashyaka!
Arabahetse Mibambwe:
Turi ku muzi wa Gihanga.
Arabahetse Inyarubuga,
Wa Mwami w'i Nyamagana.

Irabahetse Ingoma yacu,
Urabahetse umurwa Kigali,
Ubaho Umwami usa n'ikirezi.
Arabahetse Impashyabworo,
Ya Runigiramunduru:

Ntiruzamurundukana,
Ari uw'Inzovu y'imirindi!
Nimuhumure Rubanda,
Ntimube Intangaruhira,
Umenya n'amata yagarutse.

Nayarose ari ikivutu,
Agabye amatoko i Nduga yose:
Ku Mukingo ni inyanja.
Arambiriye ku Murenzi,
Aruta uruzi rwa Mwendo.

Aragumya kwica intaba:
Yasagutse u Buganza:
Nayasanze i Rwamagana,
Rwamutwe zirahasubiye.
Nimubwire Rwabugiri,

Ashikame agabe zagarutse!
Ndibabaje, ni yo ngano:
Uwancyura nk'imbonera,
Yantiza nk'uduhinzi!
Simenya gukama isuka rukoro,

Rugejeje urukamiro mu mavi!
Washingura, mu ntege ngo "konyo"!
Ku mutima ngo "guruguru"!
Icyatuma ngisindagira,
Nkita izi nka za Kigeli,

Ni inzukuru ya Rujugira
Yampa uruhero rw' imiti;
Ngakunda nkita Rudakenyuka
Rwa Semanywa ya Cyirima,
Inkuku ibyirutse ari ikinani;

Ntisibire gukingwa,
Igahoza umushumba mu kigwa!
Rudahitanwa n'abana,
Rutajyanwa n'abatema inka;
Bagahamagara Ndabaramiye,

Akayizanira imitagoka,
N'ibicuba nk'ibishoka :
Ikabigimbagura inshunzi,
Ikabitwikira inshyushyu:
Uyigabiye ashaka amata

Ikamumara ishavu mu nda.