title: Indirimbo iherekejwe n'incurango - Umuduri
author: Sibomana Antoine

Mugoyi wa ruguyaguya
wa ruhuta kurekera 
wa rugusha ku buriri
nyir'imfizi yivuga
ntigire kirengera
mu gitondo nkayibura
yo kicwa n'icumu
ny'iriva-ruganda
ritagira umuhunda
bakarimutera mu mpyiko
rikamutsinda ku mbuga.

Yemwe abo hepfo aha
yewe sogokuru
yewe nyogokuru
ntimugire ngo turahuze
ubwo mwumva tudakoma
nta cyo turakora:
namuguyaguye
namuguriye yanze.
namuhaye amakoma
ngo akomeze umutima
aranga akomeza ubwangushyi;
namuhaye amirire
ya Rwangamugayo
ngo akunde anyirirwe ho;
namuhaye inshyushyu
ya Rwangamugayo
ngo akunde anshyukirwe
namuhaye amavuruge
ya Rwangamugayo
ngo akunde amvuruganye
mu mbariro z'amatako
arishaka aribura
yo kicwa n'icumu
ry'iriva-ruganda
ritagira umuhunda
bakarimutera mu mpyiko
rikamutsinda ku mbuga.

Mbe wa gihungu we
mu bwoko uri umuki?
Mugoyi ati ndi umusinga.
Ati sigaho kunshuka
wabaye umusinga
washinze rigahama
ibikunzwe bikamenywa
wo kicwa n'icumu
ati ndi umugesera
undi ati sigaho kunshuka
wabaye umugesera
wangeseye aya masunzu
ukanyambika intama intambure
mu gitondo bikamenywa
nyakwicwa n'icumu;
ati ndi umwungura
undi ati sigaho kunshuka
wabaye umwungura
wanyunguye ho ubugore
ubu bukobwa nkabushira
n'ubwana nkabukira
nyakwicwa n'icumu.

Yemwe abo hepfo aha
ntacyo mbatsindira
kwa Nzeyingorore
na Nyirahabimana
ni mumpe umuraza;
nta muntu turi kumwe
ni intumbi yegetse
ni inkingi yegamye
ni intango yubitse
ni umwenya w'amakara
ni icyana cya nyina
ni icya nyirakuru
bagitereke ku ntebe
bacyuhagize inkari
bagisige mu bisage
bagihunde amasaro
gisubire mu nyana
ni intoba-biziba
nacuka azaba aza
nta cyo yari amaze
yo kicwa n'icumu
ry'iriva-ruganda
ritagira umuhunda
bakarimurera mu mpyiko
rikamurs inda ku mbuga.

Namweretse ikibero
yerekera ikibero cy'inzu
arasumba imisego
nk'ushaka kuruka
ararungarunga
nk'uwariye rwungeri
aranuka mu nzara
nk'uwashituye inguha
aranuka inzobe inuze
nk'uwaraye mu nzarwe
aranuka inkarakara
nk'uwaraye mu makara
yacitse inkonokono
nk'uwariye inkenekene
zo mu kwezi kwa Mata
muvuze yararozwe
ntibwaje mu nzoga
yaburose mu nzozi
aburenga mu nzira
ntacyitwa Mugoyi
wa Nzeyingorore
ni rwitura mu nzuzi
rwa mpa-akaryenge
ni rwitura ku rutaro
rwa mpa imireja
si rwitura ku rutara
rwa mpa umukobwa!

Ye wa gakobwa we,
sigaho kuntuka
winyita Mugoyi
wa ruguyaguya
sinitwa Mugoyi
wa ruguyaguya
ndi rubanza mu igugu
rwa Nzeyingorore
inkuba ikubira nk'intare
nkagusha ku bibero
ngakesha igiraramo.

Rwishinza ku mikoni
rwa Semukotanyi
jye umukobwa ushira isoni
ndamureba akanshisha
na ho mu nsi yarashize
dore ugenda ushibaguza
nk'ishashi ya musheru.

Reka nsumbe imisego
ndahunga imisuzi
y'ibishyimbo by'imitura
n'ibijumba byokeje
n'ibita bitavuruze
n'ibisogi bidahiye
waje uriye iwanyu
nyakwicwa n'icumu!

Nagukoye Gitare
cya Serutenderi
ntitera umukamyi
ntitubya umukamo
ikamwa diri diri
ntikamwa donyi donyi
nzayikubita umukoma
nyijyane i Gikore
mu bikombe bya Jurwe
nzayikwe Nyanzobe
we Imana zaritse
wowe zarakubitse
Inama yayo
So ayihinge itabi
nyoko aribagare
musaza wawe azaribunze
imibaya
mugaruke mbahake
nyakwicwa n'icumu.

Reka wa gihungu we
winkangisha gatare
gatera umukamyi
kagarubya umukamo
gakamwa donyi donyi
ntigakamwa diri diri
gakubite umukoma
ugakure iwacu
ntacyo wari umaze
nyakwicwa n'icumu.
Jye nzajya hakurya
kwa bene marume
kwa babyara banjye
kwa Rwicumugize
kwa Cyuma cy'umuhama
wa ruvumba-ntambara
aracumita ntashishwa
ayishora nk'icumu
akayigarura nk'isuka
imwe ihinga ahoroshye
akayijabura nk'umusomyo
byagera mu gicuku
akayivuza nk'ibihubi
by'ingoma z'i Gaseke
zibariye igicuku
akarenga akanyuza
agakunda akakuruta
nyakwicwa n'icumu
ry'iriva-ruganda
ritagira umuhunda
bakarigurera mu mpyiko
rikagutsinda ku mbuga.


Umpangare Nguhangare - 1991, Urup. 10