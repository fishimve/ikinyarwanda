title: Inzoka n'Igikeri 
author:

Umunsi umwe inzoka yagiye gushaka icyo irya, iraheba. Ihindukiye isanga igikeri mu iriba irakibwira iti, "nzanira amazi yo kunywa." Igikeri kirayisubiza kiti, "simfite ikibindi cyo kuvomesha." Inzoka iti, "pfa kuzamukayo akuri munda aramara inyota." Igikeri kiratekereza... Hashize akanya gato kirayisubiza kiti, "nabera sindabona inzoka inywa amazi yo munda y'igikeri, ahari urashaka inyama yanjye!" 
Inzoka yumvise ayo magambo, ibura icyo isubiza, irasimbuka no mu iriba, ngo dumburi! Iribira. Igikeri nacyo cyogera hejuru. Inzoka yuburutse, igikeri kiribira. Umukino ukomeje utyo, igikeri kiratagangara. Hanyuma giturumbuka mu mazi, gifata agasozi, cyiroha mu mwobo w'intozi, ziracyanjama, nawo kiwuturumbukamo, kijya kwicukurira uwacyo. Inzoka ije igikurikiye, yiroha muri wa mwobo w'intozi.
Igikeri kibonye ko imaze guhenengeramo, kirahindukira, wa mwobo w'intozi kiwegekaho ibuye rinini, kirahomera. Intozi zidwinze ya nzoka, icika isohoka, ariko ibura aho inyura. Intozi zirayirumagura, zigera aho ziyica, zirayirya; igikeri gikira gityo.
Abanyarwanda baca umugani ngo, "Umwanzi agucira akobo, Imana igucira akanzu."


Ikigo cy'igihugu gishinzwe integanyanyigisho.
Gusoma; umwaka wa 5. Icapiro ry'amashuri. Kigali, 2004.