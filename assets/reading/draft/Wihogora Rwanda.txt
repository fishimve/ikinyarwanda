
Wihogora Rwanda
Tuzakurwaza tuguhoze
Umuhogo wibohore ikiniga kikuniga
Tukumare agahinda ku mutima
Ntiwongere guhinda umushyitsi ngo
uhindurwe
Woroherwe uhumeke
Tugusige ibisage tugusokoze
Tugusasire tugusindagize usinzire
Ni uruhuka uhaguruke uhagarare
We kugandara tugukande
Tukwondore wandare
Ufate ikibando ugarure indoro
Tukumare irungu n'ikirungurira
Ntiwongere kwigunga ngo wegereze
umugongo umugunguzi.
Imihigo yacu ni uguhora tuguhorera
Abaguhohoteye bakaguhuhura
Bagatera amahugu mu gihugu
Tuzabahiga aho bahungiye
Tubasange mu mahanga
Aho bakandagira bakangata
Bagakanguka batikanga
Dore ko batekeye amabinga bakigira
ibihangange
Urwango rukaba ari rwo rubaranga
Bakifata ku gahanga ku manywa
y'ihangu
Bakarema umuhango wo kumena ibanga
Wo guhungabanya urwa Gihanga
Bakanywa igihango cyo kwangana
no kwangiza
Bagakanga abahanga n'abahanzi bazwi
ho uburanga

Umuhemu w'umuhutu Ruhutazi
Ari we Power afatanije na padiri
Baguciye inyuma baguca intege
Ibintu biracika urucanda runanirwa
gucika
Abacanshuro bacanamo baracacana
Bihatira kwihutira guhitana abatutsi
Mu miheto bahitamo imihini n'imihoro
Imihimba ihirima ihirita
Bajya mu rungano barangiza
Mu bibondo bikiboga baremamo
imiborogo
Ababyeyi bari ku buriri ku kiriri
bananirwa kurira
N'abatwite barabatwika
Abahutu b'umutima utuza nabo
barabatera barabatoteza
Ari n'umuto ukiyaga itoto
N'inkogoto ntawashoboye kwigobotora
Babajya mu ngoto barabahotora
Bose baratetereza baraturumbika
Itsembatsemba riba riratsimbuwe
Babatangatanga hose igitondo gitangaza
ari uduhanga dusa
Ubwoko baburandurira ku muzi
bararimbura
Abarusimbutse ni imbarwa ku rutoke
Urusaku rw'imbunda rurusha
urw'amabombe
Rurabomborekana imbogo zihunga
ishyamba zigana ishyanga
Imisambi isiga amasambu ijya
gusembera
Amaraso si ukuva imivu ivudukana
imigina
Maze imigezi ihinduka urugina
Ingona ziyakirana ingoga
Inzuzi ziruzura zisinda umusemburo
w'amaraso zisendera inkombe
Imvura y'umuvumbi imaze gututumba
Abo bagambanyi b'amaso aturumbutse
n'inda zitumbye
Izo mpyisi zarenzwe n'imbyiro kugera ku
mpyiko
Ibyo bisenzegeri by'ubusembwa
bwasumbye imisumbi
Byo kicwa na Lyangombe
Bimaze gusambura inyumba zirimo
uruhimbi
Bifata imigambi ya kabambe
Bijya imbere byambara amahembe
Ibihumbi n'ibihumbagiza
birahumbahumba
Abakobwa b'amasimbi bibasimbiraho
N'uwivumbitse baramuvumbura
Abakambwe barababamba
Ibitambambuga biratakamba
Bambaza ibyo birumbo
Ibyo bisimba byabyimbaganye
umubyimba
Bigatumba kubera ubusambo
Inda zigahombana kubera umururumba
Byanga kugira imbabazi bibagira
ibitambo
Batambuka bakabatimbura
Bakabigambaho aho basamba
Bitotomba bababyina ku mubyimba
Imbugita zirabakemba
Imbavu bazitemana imbaraga
Ibyo byiza bitembagara aho mu bikumba
Nta n'umwe wahambwe mw'irimbi
Nta n'uwo bahambiriye mu musambi
Imbuga zikumbagurikaho imbaga
Warenga irembo ukabona indembe
Warerembura ingohe imbohe
zikakurembuza
Warambura ukuguru ugahirima ku
mabimba y'ibihimba
Watera intambwe ukagwa ku ruhinja
Wakwigira imbere utembera mu
mirambi
Ugasanga irambitse mo imirambo
Ukagirango n'imitumba
Aho utambagiye hose
Ari mu mu bisigati cyangwa mu
miringoti
Mu bigunda by'imifumbageshi cyangwa
intabire y'ibijumba
Ukabona iyo mbaga imeze nk'imbagara
yarenzwe n'ivumbi
Maze intumbi zirareremba
Imvubu zirarya zirarambirwa
Nazo zirivumbura kubera ivutu
ntizongera kuzivumba
Zirabembereza zicuma urugendo
Zicumbika ku Muvumba
Imbwa n'imbwebwe zibararaho inkera
Inkongoro nazo zisinda inkaba
Izo nyamaswa ziyise Interahamwe
Zibwira ko ari ibihanyaswa
Nazo zisubira inyuma zisinda inyama
Zirwanira urwagwa mu Rwanda rwose
urwamu ruhinduka urwanaga.

Babyeyi babyaye
Bakobwa bakowe
Kuvuga ibyabaye
Ubwira utahabaye
Koko biragoye
Kuko kuva isi ikiremwa
Nta handi byabaye.

Ubundi igicuku iyo gicagase
Ibicaniro bitagicanye
Ijoro ricecetse
Amajeri acishije make
Ibicu bicitse intege bitagicaracara
Ibicuro bincira amarenga
Ko umubiri ucogoye
Ibitotsi simbe nkibicuruye
Nkicura nkicara ngacoca ibibazo.
Ibi byo birandenze
Ninginze abemera
Kumbariza iyaturemye
Icyatumye yemera
Ko biriya bimara
Byaremaye ku mutima
Birema urugomo
Rurenze kamere
Rwo kumena amaraso
Bikamara ingirakamaro
Jye narumye kandi narumiwe
Nta mugayo ndakomerejwe
Nakomeretse ahakomeye
Inkongi ntazi aho ikomoka
Irankoroza igakomeza kunkomakoma
Inkoza inkota ku nkokora
Sinumva ukuntu Rugira
Umubyeyi ugira ibambe n'imbabazi
Duhimba turirimba tukanarimbira
Yatuma dupfa dukambakamba
Akanwa karura ibamba risumbye
umuravumba
Tukajyana intimba mu mva amarira
atemba
Batwambitse ikamba ry'iminkamba
Isi yose ikaduta mu kangaratete
Izuba rikarenga bakiturenganya
Na Yezu wapfiriye ku musaraba
Akibagirwa kudusabira
Kandi miriyoni barayimariye muri
misiyoni.
Twacumuye iki mwimanyi
Kugirango utugire incibwa
Tubure agaciro
Baducire mu maso
Batujombe amacumu
Baducure inkumbi
Baducurangure bacuranga
Twicukurire imva ducinywa
ducunaguzwa
Twogerwe ho uburimiro
Bariya bazimu badushyire mu kuzimu
turi bazima?
Kuki washake ko ishavu ridushengura
Ukadushumuriza bariya bashenzi
Bakadushinga imishito bashinyirije
Bakatwashisha amashoka
badushinyagurira?
Imfura zarashize zizize ifuni n'amafuti
y'izo fuku
Hasigaye imfubyi nazo zirwaye igifu
n'ifumbi
Kubera kubura imfuruka icyo zifungura
n'icyo zifubika
Izo ntugane zatunze ntawe zitonganije
Ingo zazo zabaye amatongo.

Cyakora ngo Imana igira ibyayo
Ko imena bazimennye agahanga
Igihugu kigahirimira mu manga
Hagasigara ababurabwenge bateye
ibiremo mu bwonko
Abanyanda nini n'abanyamwanda
Bakunda kwanduranya no kwenderanya
No gutunda barundarunda bakoresha
igitugunda
Ngo barunde mu nda
Izo njajwa zirindagira mu mwijima
ibijigo bijejeta umujindiro
Zarakajwe n'umuvugo nazivuzemo ukuri
Mbita "injiji z'amajimbiri ajunditse
umujinya"
Inkotanyi iyo zitarutabara
Ruba rujagatamo akajagari
Induru ikiri ndende
Biriya bisuma bitazi gusangira no
gusaranganya
Bisohoka bidasokoje bigiye mw'isoko
gusakuza
Byari gusara bigasubiranamo
Ntibyari kwikosora bitegekwa na
Bagosora
Bigenzurwa na Nzirorera Zigiranyirazo
na Bizimiri Kazimungu
Izo nzererezi zihora zirikanye ikiziriko
mu kazindaro
Na Kanziga umugore w'inzigo
n'amazimwe
Uzikura inzika iyo adatuwe inzoga mu
nzu
Dore ko inzoka ze zihora zifite inzara
nk'iz'abana b'inzingo
Azinduka azinga ikirago
Atonora inzara ngo yigire inzobe
Agahora mu nzira zo gushaka inzaratsi
N'ubu ngo aracyabunga yabangiye ingata
ibirenge
Akunguta ingutiya umukungugu
Yihungura amahurunguru
Amavi avuvuka ivu n'urwavumba
Ngo agamije kudukungura atubuze
ubukungu
Araritana n'abahungu be bagenda
bahengetse umugongo
Bazinze umunya
Bazibye amazuru
Bazunguza umurizo
Bazunga muzunga
Bazenguruka isi bazengerezwa
Bazunguruka mu bazungu
Bakinguza kwa Moyi Mobutu na Bongo
Ngo babahongere ibihonge n'amafaranga
Yo kwongera kugihungabanya
Koko ngo nta mugome warwambariye
umugoma
Ingoma yabo yari kuba iy'urugomo
Igizwe n'ibyigomeke bihora bigongana.

Nshuke zacitse kw'icumu
Mukarokoka iri tsembatsemba
Mwitsikira nimukomeze imitsi
Mwe gutsitara mutsita ibirenge
Amaraso yamenetse atume tuba maso
Atugire imena tube urumenesha
Umwanzi abure aho arumena
Ku rugamba tuhagarambe
Tube nka Muvunyi ari we Munyinya
baharamba
Twongere dusugire dusagambe
Dukumburane turumbuke
Dusubire dusurane twisungane
Twe kunanirwa dukandane ubunana
Dufatane urunana dufashanye
Ntitwibagirwe duhore twibuka
Amazina y'abacu bambuwe ubuzima
Intebe y'inteko itange amategeko
yo kubatekereza tubaterekera.