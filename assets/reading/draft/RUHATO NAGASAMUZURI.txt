Habayeho umugabo Ruhato akaba n'umuhigi. Umunsi umwe ajya guhiga, avumbura agasimba yirirwa akirukaho yirirwa nimunsi atarakica. Amaze kunanirwa abaza ako gasimba ati " wagasimba we uri iki ?" Karamusubiza kati " ndi agasamuzuri ka muzuzuri, gasura ntikanutse, kakwicwa ntikaribwe, karibwa ntikanebwe."

Umugabo ati " Ruhato nkwice!" Agasimba karahagarara arakica agiye kukikorera karamunanira. Umugabo arongera ati " Ruhato nkwikorere !" Agasimba karareka arakikorera akajyana imuhira.

Akagejeje mu rugo agize ngo aratura ka kanyagwa kanga kumuva ku mutwe. Arongera ati "mbe wa gasimba we uri agaki rwose ?" Agasimba kamusubiza nka mbere kati " ndi agasamuzuri ka muzuzuri, gasura ntikanutse, kakwicwa ntikaribwe, karibwa ntikanebwe." Umugabo ati "Ruhato nguture!" Agasimba karemera aragatura.
Umugabo na we atyaza imbugita ayitikuye ka gasimba yanga guhita. Ruhato ati " wa gasimba we uri iki ?"
Agasimba kamusubiza kwa kundi. Umugabo ati " reka nkurye! " Agasimba karemera kava mu nkono arakarya. Umugore abibonye abwire umugabo we ati " Kandi wamugabo we ntuzisazira, wabonye he inyama ziribwa zivuga!" Umugabo ati " ceceka wa mugore we nyihera umutsima gusa maze nkwereke!" Umugore ati " uko biri kose sinsangira nawe." Umugabo ati " zireke nzirire n'ubundi ninge zaruhije! "

Umugabo atangira kurya, abwira umugore ati " ariko wakwiririye, ubwoba bugiye Koko kukwicisha ipfa n'inzara !" Umugabo aririra arangije araryama.

Igicuku kinishye, nyamugabo ashaka kwituma, agezeyo biramunanira, ati "wa mugore yambwiye ukuri." Arakomeza arahatiriza ariko biba iby'ubusa. Niko kuvuga nka mbere ati "mbe gasimba uri iki ?" Na ko kati " ndi agasamuzuri ka muzuzuri, gasura ntikanutse, kakwicwa ntikaribwe, karibwa ntikanebwe."
Umugabo ati "reka nkunnye." Agasimba kamutumbukamo kiruka, umugabo nawe ahita agwa aho.

Si jye wahera hahera umugabo n'ubusambo bwe.