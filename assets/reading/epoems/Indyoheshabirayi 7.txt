title: Indyoheshabirayi - Umuvugo 7
author: Alegisi Kagame

Igeze i Kigali mu birori irabitegurirwa: Umwami n'Abatware bayikikiriza ku meza hamwe na Bwana Rezida.
 
Mugabo wo mu mbira z'i Buzungu 
Wa rwitahira mu Bahinde, 
Ingurube iryoha kurusha byose, 
Iya rwinopforwa karindwi, 
Nkunze intamati y'inyama itoshye,

Iya rwikundwaho n'Abazungu 
Ahari mu nda igira sukari! 
Abanyankweto yarabararuye; 
Barayikunda byabashabije! 
Abatanirije bayirya ubwoya:
 
Amagufwa yayo ntibayatanga, 
Barayajundika iyo bagenda; 
Amatama yabo ni aho aturuka. 
Ije kuba icyaduka i Nyarugenge, 
Abakuru bose barayishima.
 
Ijyanwa mu nzu bimara umwanya, 
Ntiyanasohoka bimara umunsi; 
Ibyuma by'inkota z'indayi, 
Bihava byambaye umwisheke! 
Abakozi baho ukwo nabarabutswe,
 
Umwura batobye wari mwinshi! 
Ngo bucye ibirori birasakabaka, 
Birasamaza biba urugera! 
Abakuru bose ukwo nababonye, 
Babyizihiza bari nk'abandi:
 
Umutima wabo ukaba ku kantu! 
Isaha yegereje amashoka, 
Ba Madamu batuma umuntu: 
Aje arabarembuza baragenda, 
Ayo mazu meza barayataha!

Barahonongera mu bibanda, 
Ibyo bifafari barabifunga! 
Nuko Rwitsibagura araza,  
Acira ifudika ari ku muryango, 
Uko yagatashye iryo juru ryabo
 
Arabukwa ameza aho adendeje: 
Yumva yirukwa mu birenge, 
Umutima usaba ubugwa-neza 
Umuhogo wuzuramo urugwiro 
Inzoka yo mu nda isamuza umwuka,

Igira ngo jorororo mu ibondo 
Yumva ahongobotsemo ibintu, 
Agira ubukirigitwa umunwa wose, 
Azana udutwenge aramwenyura, 
Abwira abandi ati: "Karabaye!"
 
Naho ubwo Rwampungu aratamba! 
Abona isahanu ahingukiyeho, 
Arayivumerera uko bisanzwe 
Ajya kuyihobera baramubuza: 
Barazigaziga ararorera!
 
Ahaguma akanya ariruhutsa! 
Amatsiko amweguye arora ahandi: 
Abona isahani ipfukuye neza, 
Ifite urugara nk'urw'intango! 
Umufa uyicagase arawureba,
 
Abona wahindutse urunyenyeri! 
Asiga iye ya mbere aza awusanga! 
Birasa ati: "Uba uroga Umwami! 
Nta bwo ureba ko iyo sahani, 
Ari iy'umuntu wo mu kizungu,
 
Wize kera kuba umusirimu? 
Nta bwo wamenya kuyikaya 
Ngo uyumvishe ko wayishegeshe 
Yireke nyende jyewe ubizi 
Wekudondoza iyo mihore!"
 
Uwo mu Bumbogo abita hirya, 
Ati: "Reka nsizane ku rubanza,
None ntasirimutse nka we,
Iri tama njunditse rinigirije, 
Ndora rihwanye na karavati
 
Ryampa icyicaro ku ngurube, 
Simpatsimburwe n'abakweta!" 
Ni bwo Umutware wa Nyantango  
Yinjiye abakurikiye hafi: 
Ayihamya ijisho rurumirana.
 
Ijwi rye arirangurura adatinya 
Atera hejuru by'imvaho, 
Ureke iryo bamwise ry'impuha; 
Ati: "Ni yo nta shiti ni ingurube! 
Ntisamaza mu gihagararo;
 
Nyamara uyorosoye ubwoya, 
Itera ubwuzu bw'urukirigite,
Ukabona usagutswe n'ibineza; 
Aho bayibyagiriye ku meza, 
Ukajya ushyugumbwa kuyagaza!"
 
Abo b'inkwakuzi ngo bahoshe, 
Abandi bose bizihira inzu: 
Babagabira intebe zo ku meza! 
Nta rugamba rubura intwari 
Majoro arwicara ku mukondo,
 
Umwami ateka ijabiro ryarwo. 
Ababegereye mu cyubahiro, 
Babajya hirya, abandi hino 
Barema uruhushya rw'isangane, 
Mbona abasaza barimo Nturo,
 
Ujya abasemurira ku Muzungu, 
Ari Rwubusisi nyiri Ubuliza,
Dore ko acanganye muri byombi:
Ni umusaza wazungahaye!
Majoro ati: "Abasaza uko mbirora,
 
Ntitubahatire guhumana! 
Babahe akayoga mu biro byanjye 
Tuhabasange isamunani!" 
Mutara ati: "Untanze inama yabyo, 
Nari ntegereje kubivuga!
 
Kugundira abanyamurava, 
Ukabakoreshaho iby'umuvundo, 
Biba umugayo ukomeye mu Rwanda! 
Ubukuru bubatera guceceka, 
Ngo wibwize ubupfura na we!
 
Ingurube bayinena bikabije, 
Bakirinda kuyihunza, 
Ari ugutinya amakuba kuri mwe!" 
Uwo mu Bwishaza arora hirya
Yanga kwumva ukwo bamuhenda;
 
Agira Simoni na Rwubusisi, 
Ati: "Sinkunda ko bampeza! 
Mparaye irindi zina kuri ubu,
Iryo bampimbye Rukenyangurube; 
Gukenya inkware narabizinutswe!"
 
Kamuzinzi akebuka Umwami, 
Ati: "Abasaza mubahe amayoga, 
Ni yo bakunda bari mu birori! 
Nyamara ngusenge uri nyiri u Rwanda 
Ungabire imyanya ya bane muri bo!"
 
Mutara ati: "Imyanya sinyitanga, 
Kuko nshaka kuyikubira! 
Bambe Umwami nta bwo agabura!" 
Kamuzinzi agira ikimwaro; 
Ngo akikure azinga icyanwa;

Akaraga azungije mu gahanga; 
Ati: "Ni jye utegeka Ubugoyi bwose 
Ushaka itabi ampe iye sahani!" 
Majoro ati: "Nturo ga muhaguruke! 
Babahe ibyicaro bibakwiye,
 
Na twe twigire mu byacu!" 
Nturo ashaka ukwo yasubiza 
Biramugora akebaguzwa arira!
Yari yabonye ibintu byiza 
Ukwo byakuzuye amasahani!
 
Ubwuzu bwabyo bumurya mu nda, 
Akanwa ke kuzuramo amazi, 
Avuga mu muhogo hari ikiniga 
Amaso azengamo amansonza. 
Arangurura ijwi arahira Kigeli,

Ati: "Reka Bwana winkubirana! 
Ndi umusaza nkaba mu byacu, 
Nyamara nkigimba n'ibyanyu! 
Sinabeshya imbere y'Umwami, 
Sinaryarya abagabo ndi undi:
 
N'iby'ingurube ndabivuyanga! 
Sinagenda wenda umfunge, 
Cyangwa wigirire ukwo ushaka!" 
Igihe ataragusha bamwumva, 
Babona Rwabutogo araranganya,
 
Afurekana umunya mwinshi! 
Bamushiganuje ukwo bigenze, 
Ati: "Nahugiye ibyo kwumva Nturo, 
Nsanga bantwaye isahani 
Iriho imihore iteye ubwuzu:
 
Bayikururira kwa Rutsinga,  
Bampa iye iriho intongo nkeya!"
Undi ati: "Urapfusha ubusa amagambo! 
Nkozemo kabiri indiba iragaragara!
Isa n'iyiriwe imbere yanjye!"
 
Kalima ati: "Erega Karyabwite, 
Amada yafodotse ni inkeke
Nta bwo ashobokera mu rugendo! 
Ibyo bandembye nta kavuro,
Umenya ngo ntereye inyuma yanjye!
 
Wangerurira iyo sahani, 
Wowe kuko imbavu zarenzwe!" 
Undi aramusubiza ati: "Watuza! 
None ntengase mu idoma, 
Amatama yawe yo ko adahokwa?

Ahora agutengarana iyo ugenda, 
N'urwo rwakanakana ruje! 
Uranatubeshya si ukubyibuha: 
Uhora ubijunditsemo amarenga!" 
Rwaburindi, Rwabukamba,
 
Na Bisamaza nyiri Ubukamba, 
Baza buhanya batinze 
Ngo: "Mwatindiye iki bahungu?" 
Bisarinkumi ahuta gusubiza 
Abigira mu izina rya bose

Ngo: "Twahangariye izuba, 
Ngo ridukamure ubuhage 
Bw'ibyo twizaniyeho impamba!" 
Rwabukamba ati: "Emwe si wowe! 
Ko ubibabwiye se utabakinze,
 
None bagerura ibyacu, 
Ngo aha twijuse iyo mu menyo? 
Niba ari byo ntitwahoanye? 
Rwaburindi azana igihama, 
Amira umuhore atawukanje:
 
Ugeze mu muhogo haba impatanwa; 
Asepfura cyane ajya iwa kajwija 
Asamba asumira Rwubusisi, 
Ibyo yamenyereye gufata inkingi 
Iyo anizwe yicaye mu kirambi!
 
Akoma igipfunsi aho byatumbye 
Ingoto irahokwa birururuka: 
Ingurube ihoroba ityo ibutagarukwa 
Igira ngo dumburi mu idoma! 
Ariruhutsa asesa amarira,
 
Ati: "Yambabaza, yabigira ite, 
Ndayiheraheje ni byo bizi! 
Ubwo yegereye umutima wanjye 
Ugiye kwicara hamwe mu nda!" 
Na we Ntaganda arisihinga 
 
Ati: "Ndabitirirwa kurya ingurube 
Ushaka kurora ukwo babigenza, 
Azane isahani ye mwigishe: 
Turayicuranwa bya gitutsi, 
Sinza kworeza ukwo bisanzwe!"

Rwamuningi ati: "Wirata! 
Amaboko ajigita ingurube igahora 
Ugira ngo uvovore imihore 
Ndayagushumbije urabiruzi! 
Sinahoze nigisha amashuri
 
Nkanswe ibyangize Kalisimbi?" 
Ubwo Fransisko Nzaramba,  
Abona isahani y'icyiyuhize 
Iriho ibitongo by'uruvuteri 
Afata mu maso abiroha mu nda
 
Amagufwa n'umufa byorerera ko 
Nta ndamyi yasigaye bishiraho! 
Nuko Nyangezi arababwira, 
Ati: "Simbasha kuroha nka mwe!
Mbona mucuriranya ubudatuza
 
Nkumva nshengurwa n'intimba 
Nzira gusazira mu bututsi: 
Umuhogo wanjye ugira inda ntoya! 
Icyanjye mwampa uruhushya mwese, 
Nk'utwo nsaguye nkatujyana,

Nkazitondera ku kiraro, 
Nkifatishiriza ibigori! 
Erega na mwe muri abana! 
Nta we uryoherwa aroha bwangu! 
Iyo ndi jyenyine nditonda:
 
Bampa ingurube nkagira ubwuzu 
Imbabazi inteye zikaba inyanja, 
Ziruta iza nyina wayibyaye: 
Na mwe mwumvire aho bahungu!" 
Biniga abangikana na Mbaraga,

Barushanwa bunguri biratinda: 
Umwe amira intongo akeba umuhore, 
Undi aroha mu nda ukwo byakaje 
Umwe abira ibyuya by'uwo murimo 
Undi amaze kwagirizwa n'impumu!
 
Rwiyamirira ngo abigane, 
Aranigwa cyane amarira araza!
Ubwo arayura yaba imbere ye,
Ubusa ahasumiye buramubisa,
Afata ikirere akanura amaso:
 
Agumya gusamba iramwesura, 
Agugura ku ngiga y'umuhore! 
Na we Gitefano ngo amurebe  
Aratangira arirahira, 
Ati: "Ko wabaye mu Bafureri,
 
Icyo gihe cyose wize ibihe? 
Nahoze ngirango uzanyigisha, 
Naho uracyanigwa n'Abatutsi?" 
Bideri ati: "Wirenganya umwana, 
Ibyokurya ingurube aracyabyiga!
 
Umaze kurunduka ntakanja: 
Ahirika bunguri nka Kalisa  
Cyangwa akarora Kanyangira, 
Ukwo amira avuruganya iyo mihore."
Na we Kalisa ati: "Urabashunga!
 
Ujya kuba intyoza bigira interuro; 
Aba yarabanje kuba mu Rweya, 
Cyangwa data se ahegereye, 
Nk'ukwo na we wahoze iwacu! 
Akaba nyamunsi iyo mu mparage,
 
Akamira isatura n'amasirabo, 
Amafumberi ntayanene! 
Yaba atumiriwe nk'ibi birori 
Akaroha ingurube nk'ukwo undeba 
Akarusha isirimu kuhaba ingenzi!" 

Kanyangira yanga guhigwa, 
Ati: "Aho Kalisa ntiwirata? 
Izo washyikiriye ukazigiraho,
Si imiranga ngusagurira,
Jyewe utuye hirya yawe?

Ntiwumvise n'ukwo andatwa, 
Agira ngo mvuruganya iyo mihore? 
Dore ngutsinze impaka bareba, 
N'ejo utanyuburaho imanza!" 
Nuko akwegurira isahani,
 
Inyama z'ingurube arazagiriza: 
Zipfa urufaya rw'itatabya, 
Umuhogo ucuragira ubudatuza, 
Usohoza iza mbere muri barohwa 
Ugaruka kwenda izo ahirikayo,
 
Awugira rwajya, awugira rwaza: 
Abakiza bose ngo: "Uramutsinze, 
Uri umuhanga wo kumiraza!" 
Na we Simoni wo mu Mirenge 
Ategateganya ibyo yahawe;
 
Agira n'ubwuzu we aravumera! 
Ukwo agira imbabazi akora isahanii: 
Arigata ku ntoki hato na haho! 
Abwira Umwami ati: "Icyo ntegereje 
Urampe umbwiriza ukwo bigenda!
 
Dore Mikayire wo mu Busanza,  
Yize cyane mu Bafureri! 
Arabirika imihore adahwema 
Yanigwa akungirikanyaho ibindi, 
Akaroha mu nda iyo bikagenda
 
Nguwo umwalimu nkwisabiye: 
Ndumva nshaka kumwigana!" 
Ndora na Fundi wo mu Rusenyi,  
Iyo nyoni ishaje ikiri ishashi 
Izina yaryiswe ko riba umuntu
 
Ahaga utubondo asa n'agapira! 
Na we Karoli ari we Rubayiza, 
Ahabura icyicaro yatinze;
Asaba guhabwa intongo hose:
Umwe akamuvungurira nk'akantu,
 
Ingurube isabika udutoki twose! 
Ahawe isabune yo kuyikaraba 
Ahinda uyizanye n'amazi;
Ati: "Inzira yose ndi buzirigate 
Kuko naje nta gahamba!"
 
Rutamu abwira uwo mu Buhanga, 
Ati: "Usabe imbari z'iyo ngurube
Ufate neza ndi bukubwire!
Amazi ashyushye uri ku kiraro,
Bambe ndahoze uri bubirebe."
 
Gashugi asubiza abiseka cyane, 
Ati: "Ibyo anyigisha yibagirwa ukwe: 
Ni jye wabanje kubimutoza! 
None wibutse ubwo buhanga, 
Umutsima w'ayo mazi se uri he?"
 
Nuko Rwubusisi abirebye, 
Yata inzasaya zirakunda
Inyama ayidonda mu maraka hirya,
Umuhogo uhorahoje biracweza!
Bati: "Erega urabikorana ubuhanga!"
 
Ati: "Ni cyo cyatumye ndondereza! 
Mbanza intongo ipfa nkaritsirika, 
Igihe ngiteganya iz'imihore! 
Bose bamara kurya ibyabo, 
Nkabanokeshwa nkayikuza!"

Amiragura nka gatanu Kamali  
Aheta umushyishyito nyamunini 
Yari yabikiye kwikuza!
Ukwo yakawiroshye mu nkanka,
Isibo y'ingurube ikina mu muhogo!
 
Urwano narugiriye amakenga,
Ngo biratengukana bijyane,
Inzira yabaye agahombane!
Na we Mukarage arigata ibyuma 
Ahinira ku nkokora amashati;
 
Inzara z'ingurube akazumutsa, 
Yanga kuzipfusha akamama; 
Aye masahani aranayakomba! 
Sinzi uwamubajije aho atwara, 
Gasinya asubiza by'ubuvugishwe, 

Abihusha cyane abica iruhande! 
Ati: "Urashe icyitso ubivuze imvaho! 
Iryoshye ukwayo ntumubeshye!" 
Ryumugabe abwira Kaberuka,  
Ati: "Ukwo iyi ngurube ifite ikinove

Nayitangira mu gitondo 
Bukagoroba maze uruhande!" 
Undi ati: "Ndaguhebye uri akanyanda! 
Jye nayanzika mu museso, 
Nko mu mashoka inkono nkayeza!"

Muregancuro abwira Katabarwa, (
Ati: "Ifite aho yandutiye ibitari yo!
Uyimaze, itera umunwa uburyohe,
Ibyo ukabigendera bigatinda!"
Undi ati: "Nagirango ntiwabibonye,
 
Cyane cyane iyo ugize Imana 
Mu rugo bose bakayinena, 
Ukayibumbaho uri rukumbi!" 
Na we Kanobana ubwo arashega, 
Agira Munyaneza w'i Buyaga:
 
Ati: "Enda dukomeze turohe mu nda: 
Dore Muganga ari butuvure!" 
Undi ati: "Muganga uyu w'Umuzungu 
Yandusha ubuhanga bw'ibindi, 
Naho ureke ubw'ivutu rinyarwanda!
 
Aho nacumbitse namenyereje 
Naratatishije sinahubutse: 
Ibigega byaho ni bitatu bishya, 
Imisoto nayimenyereye kera!" 
Na we Ruhorahoza ngo ayihage,

Inda ye imusagukira mu menyo 
Agira Butare uyu Godifiridi, 
Ati: "Iyi ko ari uburiza turoyeho,
Izo mu ishyamba birutanwa bite?"
Undi ati: "Iy'ishyamba ibuzemo itoto
 
Igira n'umwuka nk'uw'impongo!
Imibi yakwaganya wahaze,
Ukabona utuze urushyambashyamba!"
Undi ati: "Enda kora aha ubivuze neza
Iyi yanjyanye agatima kose!"
 
Na we Fideli wo mu Bunyambo, 
Ahaza abangamiwe mu maso,
Ari iby'Umuhima ukunda injome,
Akanga kwica inka ze amabere!
Umwami ati: "Dore uwo Munyambo
 
Unennye ingurube, tugize imana! 
Amata ari hehe akayagotomera?" 
Ibyo abibabwira yica ijisho! 
Injome bayitumiza uwo mwanya, 
Umufa w'ingurube bawucuriramo!
 
Ngo bamuhereze ntiyareba: 
Akubita ku munwa rurumirana, 
Twumva abirohana inkubiri, 
Bivuga gorogoro mu nkanka!
Biba urusumo umuhogo wose,
 
Acurira hasi iyo mu kizenga! 
Ati: "Amata y'ino aruta ay'iwacu! 
Muranywe nk'aya aho kurya ingurube 
Mwabikomeza mwahumana!" 
Giti mu jisho agenda arata,

Inka zahumujwe amata nk'ayo!" 
Rwigemera ashize inkubiri,  
Akora umukandara aradohora,
Agatebe aragashikamira ukwo ari,
Ati: "Uwabwira Majoro ijambo!
 
Wenda atware inka atsotsobe, 
Agabure "Indyohesha-birayi!"


Indyohesha-birayi.