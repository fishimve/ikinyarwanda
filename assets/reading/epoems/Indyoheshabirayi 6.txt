title: Indyoheshabirayi - Umuvugo 6
author: Alegisi Kagame
 
Urugendo rw'iyo Ngurube, kuva i Kabgayi kugera i Kigali; itesha Abatware imirimo bagenda bayihatsweho.
 
Inyumba iryohera n'amaso
Amerwe akica aho itabazwe
Ndavuga izongesha abarebyi!
Ngiyo intamati ihaka Abatware, 

Iya rwikundwaho n'abasilimu. 
Iyo basamarira bayirabutswe, 
Iya rwikanyiza abo Batutsi, 
Umunsi ihinguka i Kabgayi 
Abo mu Marangara ikabakaza ipfa,
 
Yarahatinze cyane Haguma, 
Akabya guhanga iyo nzovu amaso, 
Aritegereza aratangara, 
Intege zitaha arazihebura; 
Atumiza igare ryo kujya i Nyanza,
 
Kwaka uruhushya rw'i Nyarugenge. 
Bati: "Urarwakira ubusa cyane, 
Kuko Isabukuru yegereje, 
Mukaba mwarabihagariwe;
Ube uhengeranije icyumweru!"
 
Ati: "Narushakiraga indi mpamvu, 
Ngo mputere amasiga muyaga 
Nyifatire ahagana ku Ruyenzi 
Tujyanirane nyizihirije!" 
Bati: "Ese ni iki uvuga Mutware?"
 
Ati: "Munyinjira iki muyizi, 
Ko ari yo ndondogoza-barebyi!" 
Na we Atanazi ari we Kanimba,  
Apfa ayo kuyibona ibungabunga; 
Iby'urwo ruhusa biramurenga!
 
Icyo yiringiye kirasohora: 
Ingurube ihingutse i Nyarugenge, 
Izembagira Abakuru mu maso, 
Habura uwibuka kumutota! 
Uwitwa Mfizi ari we Alfonsi,
 
Yari yagiye migezo nk'ukwo, 
Ubutoni bw'iryo tungo rinini, 
Burangaza bene ubwite 
Isaruti abahaye iba iy'ubusa: 
Kuza imbura-gihe kwe n'imirimo,
 
Abyizigura nta hazabu! 
Umwete w'abakuru waragiye 
Uhugira ku ngurube rubunga: 
Ifata mu maso barahumiriza! 
Naho ubwo Semugeshi i Bufundu
 
Asanga Rwitsibagura mwumva,
Afatiye Birasa ahagana i Nyanza  
Bari ku kirari cy'iyo ngurube, 
Bamwingingira kubajyana.
 
Uwo mu Bufundu akaba anywa itabi 
Ariyumvira bimara umwanya; 
Ubwo aribwira ati: "Ntibagerayo 
Turayisangira barye byinshi, 
Mbe nitubirije umugabane!"
 
Ashyiraho akenge arabahakanira, 
Ati: "Ibyo biranyereka ko mwembi, 
Iby'iyi modoka mukibibarirwa! 
Uko muyiruzi iyi iragatsindwa: 
Igira amanyembwa aruhije ubwenge!
 
Yumva abantu bayinjiyemo, 
Abatari jyewe ikabahishura! 
Ikanywa lisansi vuba na bwangu 
Igasara nk'iyasinze, igahwera! 
Nkazagomba kugura inshinge,
 
Nkaziyitera igahembuka! 
Kuyibashyiramo byaba rwana, 
Si ibigeragezwa ku rugendo! 
Yadupfana aho tuvugiye aha, 
Ikadutamaza bikadushobera!
 
Icyakora mwantuma guteguza, 
Ndetse mukandika nk'ibaruwa 
Ivuga ko mwaba mutahasohoye, 
Ingurube ikicwa mukiri mu nzira 
Nahabwa igaburo ryanyu
 
Ngapfa kugerekeranya ku ryanjye 
Ngo ndore iherezo ukwo byagenda, 
Umuntu w'imfura abyihase 
Agashira inyota y'iryo tungo 
Bita "Indyohesha-birayi!"


Indyohesha-birayi.