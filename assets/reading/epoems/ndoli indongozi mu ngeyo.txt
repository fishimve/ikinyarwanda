title: Ndoli Indongozi mu ngeyo
author: Kajuga Jerome

Ruganzu Rugambirira kuganza
Yishe ubutanga mirongo itanu
Yica inshira ya Mirago
Yica inkongoro ya Mihiro.

Yivuna Ntsibura Nyebunga
Umwami w'u Bunyabungo
Abakongoro bakwira imishwaro.
Yivugana Nzira ya Muramira
U Bugara bugaruzwa umuheto.

Agarura u Bungwe n'u Bunyabungo
Yubitse abahinza atsinda Abarenge
Inkiko z'u Rwanda zirenga inzuzi.

Yabundiye I Buhinda kuri gahunda
Yemera indaro kwa Ndagara
Ngo bene Bamara batamara inka n'ingoma

Ntsibura Nyebunga ubwo aba aratanze
Kavuna Karyankuna asohoje ubutumwa
Avunira umuheto ku ivi avuma umuruho
Maze Akagera karamujyana.

Araje Rugambirira kuganza
Nyabunyana amuhaye impamba
Muyango wa Ruhinda amugenda hafi
Ndetse agabana umugeni I Bugabe

Karemera Ndagara ahabwa igihango
Ko Karagwe itazigera iterwa.
 
Yubika abahinza yubura u Rwanda
Byinshi bya Bamara  we ntiyarara
Abanyabyinshi ngo  bamuhashye
Bamubura irengero  bamureba.

Yambukiye Ndorwa y'abashambo
Gatsibo kwa Gihanga bakira umuhango
Nangamadumbu isimbura Rwoga
Umwami w'inganji arayobokwa.

Kalinga ihabwa intebe y'ingabe
N'ingaragu Kalihejuru na Bariba.
Kwa Minyaruko ya Nyamikenke

Umwenge n' umwami w'u Busigi
Uyu akaba n'Umwiru w'umuvubyi
Niho abiru bageneye ibirango
Imbyeyi zongera kuvumera.
 
Nyamigezi ya Minyaruko aziramvura i Cyungo
Maze atetsa Kalinga n'abambari bayo
Irongera irima, irasuka, impundu zivuga I Rwanda.
 
Umusizi w'I Gihogwe Nyirarumaga
Yimana ingoma na Ruganzu
Iteka rya Bwimba rizima ubwo.
Umusingakazi yima ingoma
Akarusho ke yimika n'impakanizi.
Dukesha amateka n'umurage.
Araje Rugambirira kuganza
Ndoli ahora Ndahiro rugikubita
Ntsibura  ntiyasukirwa amazi

Na nyina ntiyahonoka intorezo.
Rwamukire ihora amahano ya Kibirira
Ikimwaro cyo mu Miko y'abakobwa
N'ibara ryo mu Rubi rw'I Nyundo.

Arakabuza Cyambarantama
Icya Rugara yakigabanye ingoga
Nzira ya Muramira  anyagwa amagara
N'Ingabe Rugara igaruzwa umuheto.
Abashahuzi bacyura ibinyita
Abagore  n'amagana bigabirwa ingabo
Umugome azimana n'izina atyo.

Aravunyisha Lyangombe rya Babinga
Ahabwa ikaze ku Nguli  ya Muhabura
Ndoli ya Ndahiro amuha indaro
Amuha n'intwaro bajyana ku Ijwi
Ingabo ze zogogana iminyago.

Cyambarantama ahuza inkiko
Ijwi risanga  Rusenyi
Ubushi n'u Bwishaza birahura
Ikivu n'ibyacyo bitaha i Rwanda.

Akaba intwari Mwene  Nyundo
N'umuhigi udahusha icyico
Yazize Imbogo yigize ingunge
I Kibingo  kigana I Buguru
Asiga  yimitse n'umurinzi
Yongera imandwa ku Mana y' Rwanda.

Arakabuza cyambarantama
Ingoma y'u Bungwe  ntiyamugoye
Ahuza Akanyaru na Nyabarongo
Nyagakecuru mu Bisi bya Huye
Ibisumizi bimucura inkumbi
Nyamibande itanga  imirishyo.

Inzoka irahunga, inyarubumbiro zirataha
Kwa Samukende haba umuyonga
Indagu za Binama ziba impamo
Na Nyankaka aba umutabazi
None amateka aharemye ihuro.

Ahangamuye Mpandahande i Ruhande
Umurwa we awutera ishyamba
Atera Gisurere cy'i Suti
U Bunyambilili abutera itabi.
Anyura i Zivu kwa Nyakarashi
Amutwarana n'utwangushye.

Atera Nyaruzi rwa Haramanga
Mu Mukindo ahagira intabire
Ingoma y'Abarenge igenda nka Nyomberi
U Burwi butaha mu Rwanda.

Ku Muciro wa Rusenge
Mu Matyazo ya Nyantango
Habereye u Rwanda indahiro.
Niho abakuro bamwiyegetse
Ingobe yahuje Imboni  n'irugu.

Bitibibisi  afatwa mpiri
Ibisumizi bimukanira urumukwiye.
 
Aragenda Rugambirira kuganza
Asanga intwari mu mpinga ya Muhabura
Mu buturo buhoraho bw'Abatabazi
Rusenge aba aramusanze
Biramusanze  ibisumizi
Muvunyi avuna uruti
Kamara amara impaka
Ngo ntibahigwa n'umugaragu.

Butansinda itemba inkaba
Ingangurarugo  zigwa mu kantu
Abaganda n'udusambi  bahinduka impehe.
