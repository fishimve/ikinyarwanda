title: Indyoheshabirayi - Umuvugo 2
author: Alegisi Kagame
  
Ingurube ikangaranya abashumba bo mu Muhozi 
Intamati izimba ibinyamahembe, 
Dore rukangaranya-bijumba. 

Ndagiye inyumba y'ijosi rinini, 
Iya rufuhira mu bishamba. 
Ikaruta intama zo mu bakungu 
Ikaruta n'inka zo mu Batutsi, 
Ibyo nta n'umwe ukibyijana.
 
Ikarusha inyambo kuba urujuju,
No ku bicebute ikazibumba: 
Aho ziba zamuje mu mahembe, 
Izirusha umwijima wayisabye, 
Umunsi itera abo mu Muhozi,
 
Ikona imirima bukigoroba, 
Yaje igambiriye ibijumba 
Ijya mu mirenzo irahayogoza, 
Ihorobya izuru iba igisongo 
Igira ibisinde irabyerereza
 
Isiba imigende iraringaniza. 
Imaze guhimbarwa n'umurimo, 
Ihatsika izuru ihata ibitengu, 
Ikubira hirya ikubira hino, 
Icyuho iciye kiruta umurima,
 
Icukura haruguru igeza hepfo, 
Amayogi yose iyagira intabire, 
Imara ikirumba nticyarara, 
Impumu zije ntiyabikangwa 
Irazipfukirana itera ahandi,
 
Aho irahacumbika biracika: 
Ikubitaho umutonzi yatyaje, 
Ikoza ku bwoya irakubeta, 
Iwukaza ubugi ngo butagimba! 
Isonga ryayo irishyizemo ubumwa,
 
Ituruka haruguru y'ubuhinge, 
Iterura irengereza imugongo; 
Mu ruharuriro irahacukika, 
Ruruta amayogi rurayasumba. 
Abahahinze ntiyabaryarya;
 
Irimba, ibereka injumbure. 
Yanga iby'amazimwe ya rubanda 
Ihitamo kuhabumba rukumbi, 
Ihagira inkuke yo mu nyambo 
Abanyamuhozi ibahaka neza.
 
Imaze kurengeza imbavu zose, 
Ibura uko yamiragura ibindi, 
Igira ibijumba ibisasa neza: 
Ku bya kandore iraharambya, 
Ibya magabari irabyisegura

Ibya gisabo aho yabitinze, 
Ibondo ryayo rirahashikama. 
Ukwo yagakuye karunganwa, 
Ihagika mu ijigo nk'ibitabi, 
Nuko ubwangati buyiturutse,
 
Igumya gusemeka ubukungu 
Ibura ukwo irambya birayigora 
Ishaka ubwihina birayumya: 
Nuko igangara ukwo yahagaze. 
Mu nda hibyara amahane
 
Buba uruvuyange birahoga! 
Ibiyoka byibuka kwigorora 
Abantu bose bavuza induru, 
Abararirizi ni bwo babyutse, 
Babazanya iyo ntare iroha urwunge
 
Ngo : "Irarohera epfo iyo mu gishanga! 
Kandi ubanza atari isanzwe: 
Iyo rwabwiga ifite ijwi rindi, 
Riruta ay'intare zo mu Rwanda! 
Murabe maso itamara ibintu!
 
Abafite inka ariko murite hanze: 
Yabatsembaho ayo matungo 
Ejo mwarundurwa n'ubutindi 
Ubwo mudatunze ya nka y'ubu 
Bita "Indyohesha-birayi!"


Indyohesha-birayi.