title: Imihigo ya Kavumenti na Leta 1
author: Yozefu Bizuru w'i Rwamagana

Umva ikobe. Umva inkomero!
Umva urwamo, ngaha barahiga:
Induru ni ndende!
Umva Kavumenti,
We na Mburamatare;
Batangiye guhiga!
Induru ni ndende!
Na we Kavumenti
Abanjije guhiga.
Ati: "We Mburamatare,
Nkurusha ibintu,
Nkakurusha n'ibindi:
Induru ni ndende!
Nkurusha izi modoka,
Iza ruva-kwaya,
Zijyana isafari:
Izo ni Kavumenti!
Induru ni ndende!
Nkurusha amagare,
Yo n'amapikipiki,
Na gare-ya-moshi
Nabyo ni Kavumenti:
Induru ni ndende.
Nkurusha ubujyunguri
Buheka Abadamu,
Bubacubakana Kampala,
Bajya kurera abana:
Nabwo ni Kavumenti:
Induru ni ndende.
Nkurusha ishilingi,
N'impiya z'ingeri!
Nkurusha isumuni,
Nkakurusha n'ibyasha,
N'isende na hafu,
N'ubwapaburingi;
Nabyo ni Kavumenti:
Induru ni ndende.
Nkurusha Murefu,
Umugaga w'imali;
Yubatse Gahoro,
Ahakorera isukari:
Akayikwiza abazungu;
Na we ni Kavumenti:
Induru ni ndende.
Nkurusha na Radiyo,
Zikwiye amakambi,
Zigatwara amagambo;
Nazo ni Kavumenti:
Induru ni ndende.
Nkurusha n'indege,
Zigendera hejuru,
Zigataha i Bulayi,
Zigahuruza Abazungu,
Amakuba avutse:
Nazo ni Kavumenti.
Induru ni ndende.
Nkurusha na Daudi,
Ategeka u Buganda;
Nkurusha na Gahaya,
Agategeka mu Nkore:
Nabo ni Kavumenti,
Induru ni ndende.
Nkurusha Rumanyika,
Utegeka i Karagwe;
Na Kinyamazinga,
Utwara mu Bugufi:
Na bo ni Kavumenti,
Induru ni ndende.
Nkurusha na Ntare,
Utegeka u Bujinja
Nkakurusha Ruhinda,
Utwara ubwo Buhaya;
Kandi na Mboneko,
Utegeka Kiziba:
Nabo ni Kavumenti,
Induru ni ndende.


Iyo wiliwe nta rungu. Kabgayi, Rwanda 1949.