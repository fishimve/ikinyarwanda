title: Nacumuye iki, Data
author: 

Umubyeyi wambyaye yankunze nkivuka
Uwambyaye arahembwa aracanirwa arota
Aho asohokeye aronsa araheka araberwa
Nkaba umwana mutoya wavukanye indwara
Babunga bamvuza mbaraza rubunda
Babyemera byose kubera urukundo

Umuhungu nasanze wantanze kuvuka.
Tubana aho neza tuneza ababyeyi
Ubugumba buraza bafunga kubyara
Tubyirukana ubwenge duhinda agahinda.
Uwo means wa mama akareba amatungo;
Nkaguma imuhira nkagenza inzu yose.
Abakuru bagahinga ngo inzara itaduhumba,

Ubwo imyaka iragwira amatungo aba yose, 
Agaturanyi bacu bagira ishyari ryinshi.
Tubaho mu butoya dutozwa gukunda.
Duhesha ababyeyi agaciro mu bandi.
Tububaha twembi jye n'uwo muhungu
Uhasanga dukunzwe agaciro gahwanye 
Umuhungu arasiza ahashinga umuganda,
Imigambi iba yose ubwo ashima umukobwa.

Inzu yuzuye neza se ajyana ikibyindi
Amukwera inka nziza igishashi Kabondo
Nkareba ibyo ngibyo nti "azampa inka najye."
Mu bukumi nditonda mba umwari ubikwiye.

Ubwo Imana irabyumva umuhungu aba araje
Duhura mukunze mushimira iwacu
Umukambwe ati "naze ndabyemera najye."
Ntibyatinda iminsi ubwo inzoga ziranyobwa
Bavuze iby'inkwano umuranga ati "nta yo."

Umusaza arabyanga ati "nzamuha abandi."
Umuhungu arabamba ati "nzajya guhaha."
Wa mwana wa mama umugore aba aratwite!
Umuhungu nakunze aba avuye i Bugande!

Ishiringi yahashye azigura inka y'igaju
Ayitanga aho iwacu babona kuntanga
Musanga mukunze duhuza imigambi,
Turwanya ubutindi buranga burera, 
Turembye aracika asubira mu mahanga.

Nsigara meze nabi ubutindi bunuma.
Ngapfira iyo ngiyo ab'iwacu barenzwe
Bateretse amapfizi bacaniye imbyeyi
Nkabwira abakunzi nti "nanzwe na data
Wahaye inka abandi jye akangira uw'iyo

Uwahashye ngo antunge akamwaka icyo ahashye 
Agateza ubutindi aho atanze icyo abyaye
Ngacana Burundi n'icyitwa agatungo
Uwavukanye najye akazazirya zose
Ngapfira iyo ngiyo ngacibwa muvbyacu.
Icyo nshaka kukubaza mubyeyi wambyaye,
Ni ikintu wampoye ujya kunca mu bandi
Aho kumpa inka nanjye ukatwaka n'iyacu!
Ukagwiza iby'iwacu jye mponda umunono!"
Urwo mpfuye urwo ngurwo ndupfanye n'abandi
Uwapfuye urwo mpfuye ntarenganye Imana
Aho ahubwo ababyeyi muhibaze cyane.