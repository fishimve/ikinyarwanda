title: Imihigo ya Kavumenti na Leta 2
author: Yozefu Bizuru w'i Rwamagana

Na Mburamatare,
Na we nguyu aje guhiga.
Ati: "We Kavumenti,
Wijajaba, witaragurika:
Nkurusha ibintu,
Bigeretseho ibindi:
Induru ni ndende.
Nkurusha Abatutsi,
Batura mu Rwanda;
Batorwamo intore,
Zigatahira Umwami:
Abo ni Mburamatare.
Induru ni ndende.
Nkurusha n'inyambo,
Zitahira Umwami,
Zigatura i Buganza:
Nazo niMburamatare:
Induru ni ndende.
Nkurusha ifaranga,
Imbere y'amarumiya;
Nkurusha amakuta,
Imbere y'amasenge:
Nayo ni Mburamatare,
Induru ni ndende.
Nkurusha n'Abasoda
Baturuka i Kongo;
Batwara izo mbunda;
Bakarwana mu mavita:
Nabo ni Mburamatare:
Induru ni ndende.
Nkurusha Gossensi,
Intebe ya SOMUKI,
Atuye i Rutongo.
Acukura ubutare,
Bucurwamo tanki,
Zikanesha Abadage:
Na we ni Mburamatare.
Induru ni ndende.
Nkurusha na Sovanye,
Utegeka Mini,
Iza Rwinkwavu;
Zivamo imizinga,
Ikanesha Abadage:
Na we ni Mburamatare.
Induru ni ndende.
Nkurusha na Minete,
Ituye Rugarama,
Ikaba n'i Ntsinda;
Icukura ibyuma,
Bicurwamo indege,
Zikanesha Abadage:
Na yo ni Mburamatare.
Induru ni ndende.
Nkurusha na Nyungwe,
Yo na Kaburantwa;
Hacukurwa zahabu,
N'iya Kilomini.
Itanisha Abazungu,
Ikabavana iyo gihera:
Na yo ni Mburamatare.
Induru ni ndende.
Nkurusha n'inturusu,
Iza hegitari;
Zabaye amashyamba,
Mu bihugu ntwara;
Zikazana imali,
Ziguzwe na Mini:
Nazo ni Mburamatare.
Induru ni ndende.
Nkurusha n'Andreya,
Andreya Kalinda,
Utegeka u Buzi.
Kandi na Ndeze,
Utwara ubwo Bwishya:
Nabo ni Mburamatare.
Induru ni ndende.
Nkurusha na Kabare,
Ak'i Bunyabungo;
Kandi na Mwambutsa
Umwami w'i Burundi:
Nabo ni Mburamatare.
Induru ni ndende.
Nkurusha na Mutara,
Umwami w'u Rwanda;
Akaruta Abami,
Batanu mu bawe:
Na we ni Mburamatare,
Induru ni ndende.


Iyo wiliwe nta rungu. Kabgayi, Rwanda 1949. pp.175-181.