title: Inka y'inyanja
author: 

Ruti basingiza kudatinya
Intwari ziheta iminega y'indekwe
Rwa ndirima ya Rukemampunzi
Ingeri ibanza ku mpuruza
Ibanguye rukikampiri

Icumu ryesa impingane;
Yarikuye mu y'i Mpushi
Barikebye impundaza
Rigahorana impambara.
Reka mpabuka iritoneshe:

Iyo irikuye mu gitugu
Ntiritera hasi
Ihora iryuhira umutuku
Inka itemba ku rubango
Ni irya Rubuzakuniha

Rigakatirana imberera
Ikarikunda mu mbaraga
Rijya kwanika imirambo;
Ryabimbuye isahaha
Zigisobanura indekwe;

Yarimenyereje amaraso
Ntirimenya gusiba inzigo;
Ikaritwara izira ubwoba :
Yaritunguje abarasi
Baririmbye inkuku isumba

Icyo gisigara bagiheramo
Urugo rwabo irarusakiza;
Usohotse kumena urukubo
Akaba Ndekezi barabonana:
Icumu ry'indemarugamba

Iryuhira rihaze indekwe
Rimuheramo n'umuhunda:
Arariheka mu mugongo.
Abura uwamuhumuriza,
Abura uhamagara i Kabare;

Mwene Karuranga
Abona ababo b'i Gacuba
Ati, "muramenye gucabuka
Mudashirira ku macumu
Ngiye guca iy'Irango

Njye kubaza Munyuzangabo
Abaragiye inkuku iyo bajya!
Inkuba nsize mu z'i Murambi
Ntimenya gusongerwa
Ni iy'Imesarubango:

Ubwo izisumbya inkubiri
Nirengagije inkoni
Ngo ejo Nkubito itampotora;
None uw'Impayamaguru
Ambwiye uwo ifashe mpiri

Mu mpinga ya Ntunga
Ntinya guca iy'i Ndera
Ngo Ingeri y'Indengamimaro
Itangarika mu nduru!"
Ntizi kwica indagano

Iberwa no gucura inkumbi
Inkuba zose ikazitegeka;
Ntimenya gusiga inkomeri
Ibana ishya ku nkiko
Na yo yitwa Inkebabugingo.