title: Isengesho ryo gushinga urugo
author: Jean Bonaventure Habimana

Mana yanjye, Mana yanjye
Ndagusenga mbabaye cyane
Singusega umbababarire rwose
Nubishaka ndagusengerera.

Ubu rwose jye naragowee
Iyo ndi mu bandi mbura 
icyo ngamba
Ngacurika umutwe nkiyumvira
Nkumva ibyo gushinga urugo
Bimbereye inzozi.

Erega reka binanshobere ni
mu gihe
Dore ubu nta gasambu
Amasambu yarabuze
Umukobwa w'ubu ni Murorunkwere
Inkwano y'ubu ni GAFARANGA
Umubano w'ubu nawo ni
Habanabakize.

Ubu se Mana yanjye nigire nte?
Gupfa bucike! Ibyo ndabitinya
Guhambanwa ikara ibyo biragatsindwa
Ariko ngo Kiliziya yakuye kirazira
Gusa icyo nzi ni uko kwiha Imana
atari ibya bose.
Burya koko ubuze uko agira
agwa neza.
Ubu naremeye nemezwa na
Nyirambaragasa
Iyo yabishatse aranyirariza
Ariko kandi umushiha we
uragatsindwa
Guhora dutongana buri munsi
nabyo byandambiye.
Ubu rero ibibazo byambanye insobe
None nagira ngo Mana yanjye
Ungire inama isumba izindi
Umpumurize nshire izo mpungenge
Mpore ireka ndi Murimukeye
nk'abandi basore.

Amina.


K.M. no 1240 - Ukuboza I 1986, Urup. 10.