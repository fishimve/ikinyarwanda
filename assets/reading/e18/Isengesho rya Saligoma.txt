title: Isengesho rya Saligoma
author: J.B Habimana

Mana yanjye
Ndagusenga mbabaye cyane
Si ngusenga ndagusiganuza
Impamvu abantu bose
Banyita Saligoma
Nk'aho nanze gusa neza nk'abandi.

Mana yanjye
ko navutse nk'abandi
Impundu zikavuga
Bagahita banyita Byago
Irya batisimu rikaba Ntakirende
Irya Saligoma ryo ryaje rite?

Mana yanjye
bambwirire bose
ko kuva ubungubu
Nanze kwitwa Saligoma
Simbe rwose n'inkaritasi
Kuko Karitasi
Yayindi yita ku bibazo byacu
Yampaye indangamuntu.

Mana yanjye
Banteretere bose
Banzirikane rwose
Bandinde tujyane
Be kunsiga bansiganya
Kuri iyi si y'abagenzi
Bampugure, banyobore
Aho kumbona bagaseka
Sinywa lisansi mbishaka
Ni ugushaka icyatuma ntinyuka
Sindara mu mateme nishimye
Ni ugutinya gucakirana na Jandarume
Babyeyi munyitayeho
Nanjye naba umwana mwiza.


K.M No 1249 - Mata II 1987, Urup. 6, Kivumu - Nyamabuye