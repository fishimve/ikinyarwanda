title: Ururimi rwoshywa n'urundi
author:

Rimwe umunsi w'ubunani wari wegereje, hakaba umugabo n'umugore bari bamaranye imyaka myinshi. Ku mugoroba wa joro baricara baganira ibya mva he na njya he! Reka si umunezero bari bafite bombi, dore ko uwo mwaka wari unashize bawufitemo amahoro n'amahirwe menshi.
Ariko se ugira ngo urwo rugwiro rwarawushoje? Byabara karihariya. Ikije guhungabanya icyo kiganiro cyari cyuje ituze kije kuba iki? Reka wiyumvire.

Henga imbeba bubeba igire itya iti, "tururururuuuu!" ibace hagati, yanduruke. Batangira kuyiha urw'amenyo bariyamirira cyane karahava, baraseka, barakwenkwenura, sinakubwira! Aho bazanzamukiye umugore ati, "iriya mbeba nahoze nyibona muri iriya mfuruka y'epfo."
Umugabo ati, "oya, imbeba iturumbutse mu mfuruka ya ruguru, ni ho nahoze nyirora isereganya."
Umugore ati, "rwose iturutse hariya hepfo!"
Umugabo ati, "rwose waroye nabi iturutse haruguru."
Umugore ati, "ibundi ndakuzi nta cyo ujya wemera, wakwemeye ko nayibonye neza!"
Umugabo ati, "n'ubundi ni uko abagore mwabaye mujya impaka za ngo turwane!"
Undi ati, "aha wenda ni ibyawe wava aho uhakana ko mvuga ukuri ngo, ni ay'abagore!"
Umugabo ati, "ndakuzi."
Umugore ati, "ndakuzi ari njye."

Si bwo umwe azirimukiwe! Si bwo undi afashe ubushungu, Si bwo bashunguranye ubwo! ye ngaho, ye nguko, ruri hasi hejuru!
Umwe ati, "urushyi nturuzira."
Undi ati, "ngiyo inkoni,
umva umugeri,
umva igipfunsi!.."
Nuko barakomeza baragundagurana, amaherezo baza gukizwa na mbuga! Kuva uwo mugoroba barasirika ntihagira uwongera kuvugisha undi. Burira buracya, bakirakaranyije, burongera burira!

Bukeye umunsi w'ubunani uragera. Noneho umugabo iby'abagabo, agerageza kurura umugore we. Aratangira aramubwira ati, "niko nyirana! ko urora umwaka mushya watangiye, tukaba tutari dukwiye kuwutangirana uburakari, twakwirengagije ibyo twagiranye ejo tukabyihanganira, maze umwaka tukawutangira neza!"
Umugore ati, "rwose nanjye ni ko mbyifuza!" Nuko baraseka, bifurizanya umwaka mushya muhire, mbese biba nk'aho nta cyo bigeze bakorerana kibi. Baranywa, bararya bishimira umunsi w'ubunani. 

Hashize umwanya, umugore arahimbarwa abwira umugabo we ati, "erega n'ubundi twari twapfuye ubusa, wowe se ko nakubwiraga ko imbeba iturutse hariya ukanga kubyemera!"
Umugabo ati, "ibyo byo kabishywe ntabyemeye, si ho yaturutse, yari iturutse mu mfuruka ya ruguru!!"
Umugore ati, "waroye nabi."
Umugabo ati, "waroye nabi wowe!"
Umugore ati, "nta cyo ujya wemera ndakuzi!"
Umugabo ati, "wowe wavutse nta cyo wemera!"
Umugore ati, "urasubiye kandi!" Ubwo ga nanone intambara iba irarose!
Baremveka barwana inkundura!

Icyo gihe uwabakijije ngo ni Ntiburakibara!

Jye sinari mpari, nari nigiriye i Bugibwa nidagadura na Bunani.


Ikigo cy'igihugu gishinzwe integanyanyigisho.
Gusoma; umwaka wa 6. Icapiro ry'amashuri. Kigali, 2004.
